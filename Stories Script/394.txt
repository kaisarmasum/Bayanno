Facebook
Unknown

পা ধুয়ে বাড়ির দিকে ছুটলো অরুণা।ঘরে প্রদীপ জ্বালতে হবে এখন কারণ বাবা ঘরে একা আছে।মা থাকতে এসব ভাবতে হতো না আর মা থাকলে কখনোই এই ভর সন্ধ্যেয় অরুণা দীঘির দিকে আসতো না তাও আবার চুল ছেড়ে।মা রোজ খোপা আর বেনী বেধে দিতো।অরুণার চোখে জল আসছে, ও কাঁদবে না একদম কাঁদবে না।মা যে কষ্ট পাবে কাঁদলে।চোখ মুছে ঘরে উঠলো অরুণা। পূজা ঘরে গিয়ে ঠাকুরকে প্রনাম করে বাবার ঘরে প্রদীপ জ্বেলে দিলো।মা যাবার পর বাবাও বিছানায় পড়ে গেল। কিছু বলে না শুধু মার একখানা ছবি বুকে জড়িয়ে রাখে আর অরুকে দেখলে কেঁদে উঠে।কিছু একটা বলতে চায় কিন্তু কথাটাও ঠিকঠাক বলতে পারে না আজকাল।
.
.
অরুণার বড্ড অসহায় লাগে নিজেকে।কেউ আর এখন অরু অরু বলে চিল্লায় না সারাদিন।অথচ আগে এটা সেটা নিয়ে কতশত মিষ্টি অভিযোগ ছিলো।কেউ আর বাবা কাজ থেকে বাড়ি ফিরলে নালিশ নিয়ে হাজির হয় না।বাবা আর মিষ্টি করে কান মলে শাসন করে না।কত তাড়াতাড়ি বদলে গেল অরুর সেই হাসিখুশি জীবনটা।ঠাকুরের বুঝি অরুর খুশি সহ্য হলো না আর তাই সব কিছু কেড়ে নিচ্ছেন।অরু দীর্ঘশ্বাস ফেলে বড় জেঠীর হেশেলের দিকে গেল।উনুনে ভাতের হাঁড়ি চড়াতে হবে যে এখন।অরুর হাতে অজস্র আগুনের ছেঁকা আর কাটা দাগ।মা যাবার পর রান্নাটাও শিখে নিয়েছে যে।এখন বড় জেঠা আর জেঠীর সংসারেই খাচ্ছে ওরা।রোজ জেঠীর কলিজায় আঘাত করা কথা শুনতে শুনতে অরুণা বুক ফেটে কান্না আসে কিন্তু শুধু বাবার মুখের পানে চেয়ে সব সয়ে যাচ্ছে অরু।বাবা ছাড়া যে আর কেউই নেই এখন তার জগতে।অনেক বলে কয়ে জেঠা ডাক্তারবাবুর কাছ থেকে কিছু ওষুধ এনে দিয়েছে বাবার জন্য।অরু আশায় বুক বাধে এই বুঝি বাবা উঠে বসবে, আবার কথা বলবে আগের মত আর অরুকে বুকে জড়িয়ে মায়ের কথা বলবে।শোনাবে মায়ের সাথে কিভাবে দেখা হয়েছিলো, কিভাবে বৌ করে এনেছিলো এ বাড়িতে।অরুণা এখন শুধু অপেক্ষা করে,শুধুই অপেক্ষা বাবার হাতের মুঠোয় হাত পুরে অদূর অনন্তে চলার অপেক্ষা।দুঃখের দিনগুলো পার করে সুখের সময়ের সূদুর অপেক্ষা