Valobasar bela obelai
Iftekhar masum

শরিফ মিয়ার মেসে থাকি।অতি উন্নত প্রজাতির মশা আর ছারপোকার ভালবাসা হরদমই পাই।ভালই লাগে।ছারপোকা আর মশা ছাড়া মেসে থেকে মজা নাই। সাথে নর্দমার গন্ধ ফ্রি।
ঢাকা শহরে ছোট বেলা থেকেই চাচার বাসায় মানুষ হয়েছি।এসএসসি দেয়ার পর চাচা পরপারের টিকিট কাটলেন।চাচী এসে হাত কচলে বললেন,
"বাবা রে,এইবার নিজের পথ দ্যাখ।ছেলেমেয়ে গুলারে নিয়া পড়ছি বিপদে।মানুষ অথৈ সাগরে পড়ে,আর আমি ডাংগায় উঠা মাছের মত চাইট্টায়া মরি!"
সেই থেকে শুরু হল আমার নিজ ভাগ্যের অন্বেষণ। নিজে পড়ি আর মানুষের আণ্ডাবাচ্চা পড়াই।গ্রামে ফিরে যাওয়ার মানেই হয় না।বাবা বর্গা চাষি। ক্ষেতখামারের অবস্থাও শোচনীয়। নুন আনারই টাইম নাই,পান্তা ফুরাবে কোত্থেকে!
বলছিলাম, কাফরুলের এক মেসে ছারপোকা আর মশা নিয়ে ভালই আছি।আমি আসলে সব সময় ভালই থাকি।জোর করে হলেও থাকি।প্যানপ্যান করে মরলাম রে, গেলাম রে টাইপে বেঁচে থাকার নাম জীবন না।
এক মহামুনি বলেছিলেন,ভাগ্য যদি তোমার মিষ্টি জীবনে লেবু ছুড়ে টক বানিয়ে দেয়,নো প্রবলেম, ওটা দিয়ে সরবত বানিয়ে খাও।
আমি শুধু শরবত না,চিরতা ধোয়া পানিও খাই।এবং ভাগ্যকে বৃদ্ধাঙ্গুলি দেখাই!
যাহোক,এবার মূল ঘটনায় যাই......
আপাতত মাথার তালু গরম হয়ে আছে। গত রাতে ঘুম হয়নি।ঘুমোতে গিয়েছিলাম মাঝ রাতে।চোখ দুটো লেগে আসছে এমন সময় অদ্ভুত শব্দ! কে যেন "মা-মা" করে চিল্লাচ্ছে। ডাকার মধ্যে একধরনের করুণা আর্তনাদ মেশানো আছে!
রাতদুপুরে এমন শব্দে অমল দা ভড়কে গিয়েছেন মনে হয়। অমল দা আমাদের টেম্পোরারি মেস-ম্যানেজার।ইনসমনিয়ায় ভুগেন।সারারাত পায়চারী করে কাটান।মাঝেমধ্যে ঘুমন্ত মানুষ জাগিয়ে গল্প করতে ভালবাসেন। তিনি পাশের রুমের ঘুমন্ত রফিক'কে ডেকে তুললেন।
-- ব্রাদার,বাইরে কেডা জানি চিল্লায়!একটু উঠেন।
রফিক বেচারা শপিং মলে সেল্সম্যানের চাকরী করে। দাঁড়িয়ে থাকতে হয় সারাদিন। রাতের বিছানাই তার একমাত্র বিশ্রামাগার।ঘুমের ব্যাঘাত সহ্য হয়না ওর।
অমল দা'র ডাকে রফিক মহাবিরক্ত!তার গলা থেকে হাসের মত ফ্যাঁসফেসে আওয়াজ বেরোচ্ছে। 
-- ভাই, রাইত দুপুরে ক্যান যে ত্যাক্ত করেন ! আফনে না হয় নিশাচর মানুষ ! তাই বইলা আমাগো ঘুম ভাঙ্গান ক্যান?
> কেডা যেন "মা-মা" কইয়া কান্দে ! হাজার হোক, আমরা প্রতিবেশী।
-- শব্দডা 'মা-মা" না।ওইটা "ম্যাঁ-ম্যাঁ"! আওয়াজ আসতেছে, পাশের মাস্টার সাবের দুই তলার ছাদের উপর থেইকা।আইজকা উনি তিনটা তাগড়া রামছাগল কিনেছেন।এইবার যান তো!
> চ্যাতেন ক্যান? রাইত পোহাইলে ভালবাসা দিবস! একটু দিলখুশ রাইখা কথা কন,ব্রাদার।
অমল দা'র সস্তা রসিকতায় রফিক বিছানা থেকে ধড়মড় করে উঠে।