Facebook
Unknown

বানে লেগে থাকা ফেনা আর বেসিনে পরে থাকা চুলের মতোই বিরক্তিকর লোকটা। সেই কখন থেকে আমাকে বোঝাবার চেষ্টা করছে; কিভাবে আমি আমার অবসর সময়টা কাজে লাগাতে পারি। কি এক হার্বাল প্রোডাক্ট আছে। চীন থেকে আসে। উনাদের কোম্পানিতে অনেক রকম পণ্য আছে। তবে বর্তমানে হট আইটেম হচ্ছে সেই হার্বাল প্রোডাক্টটা। এটা বিক্রি করতে পারলে ভালো কমিশন পাওয়া যায়। বিক্রি করতে না পারলেও জনা কয়েক মানুষকে ডান হাতে বাম হাতে নিতে পারলেও ইনকাম শুরু হবে। আমাকে বোঝাচ্ছেন আমি চাইলে তার বাম হাতে যোগ দিতে পারি। তার ডান হাত আপাতত ভরে গেছে।
বাসে করে শ্যামলী থেকে উত্তরা যাচ্ছিলাম। কোন কপাল দোষে যে এই তেতুলিয়া বাসে উঠেছিলাম। মিরপুর দিয়ে ঘুরে ঘুরে সাপের পাছপা দেখাতে দেখাতে নিয়ে যাবে। সব সময় ভুঁইয়া বাসে করেই যাই। আজ তাড়াহুড়োয় খেয়াল করিনি কোন বাসে উঠছি। এই লোকও যাবে উত্তরা হাউজবিল্ডিং। সেখানে তাদের ডান হাত বাম হাতের অফিস আছে। আমাকে একটা ফ্রি সেমিনার করতে বলছেন। সেমিনার ফি মাত্র ৫০ টাকা। আমার আপত্তি না থাকলে টাকাটা উনিই দিয়ে দিবেন। তাও যেন সেমিনারটা করি। উনি কিছুতেই চান না আমি এমন বেকার হয়ে সময় নষ্ট করে হতাশায় ডুবে যাই।
শ্যামলী ওভারব্রিজ থেকে রোকেয়া সরণি পর্যন্ত অনেক ধৈর্য নিয়ে বসে ছিলাম; ভদ্রতা নামক বিষাদ জিনিসটার সাথে ঢোক গিলে গিলে ঐ লোকের কথাও গিলছিলাম। আর তো সম্ভব নয়। বললাম, 'ভাই আপনাদের এই ডাইন হাত, বাম হাতের কারসাজি এখন সারা দেশের মানুষ বুঝে। আপনিও বুঝেন এইসব ভাঁওতাবাজি। কেন শুধু শুধু আমাকে বিরক্ত করছেন?'
উনি মুচকি হেসে খুব শান্ত গলায় বললেন, 'ইয়ং ম্যান! আমি জানি আপনাদের এই বয়সে রক্ত একটু গরম থাকে। এটা স্বাভাবিক ব্যাপার। আমাদের কোম্পানির একটা প্রোডাক্ট আছে। সেটা নিয়মিত খেলে আপনার মেজাজ ঠাণ্ডা থাকবে। ঠাণ্ডা মাথায় সব কিছু চিন্তা করতে পারবেন। সেই প্রোডাক্টটা কিনলেই আপনার একাউন্টে ৫০ পয়েন্ট যোগ হবে। মিনিমাম ১০০ পয়েন্ট হলেই আপনি ২৫০ টাকার যেকোনো প্রোডাক্ট নিতে পারবেন।