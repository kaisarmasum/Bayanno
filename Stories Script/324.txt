Facebook
Unknown

শ্যামলী ওভারব্রিজ থেকে রোকেয়া সরণি পর্যন্ত অনেক ধৈর্য নিয়ে বসে ছিলাম; ভদ্রতা নামক বিষাদ জিনিসটার সাথে ঢোক গিলে গিলে ঐ লোকের কথাও গিলছিলাম। আর তো সম্ভব নয়। বললাম, 'ভাই আপনাদের এই ডাইন হাত, বাম হাতের কারসাজি এখন সারা দেশের মানুষ বুঝে। আপনিও বুঝেন এইসব ভাঁওতাবাজি। কেন শুধু শুধু আমাকে বিরক্ত করছেন?'
উনি মুচকি হেসে খুব শান্ত গলায় বললেন, 'ইয়ং ম্যান! আমি জানি আপনাদের এই বয়সে রক্ত একটু গরম থাকে। এটা স্বাভাবিক ব্যাপার। আমাদের কোম্পানির একটা প্রোডাক্ট আছে। সেটা নিয়মিত খেলে আপনার মেজাজ ঠাণ্ডা থাকবে। ঠাণ্ডা মাথায় সব কিছু চিন্তা করতে পারবেন। সেই প্রোডাক্টটা কিনলেই আপনার একাউন্টে ৫০ পয়েন্ট যোগ হবে। মিনিমাম ১০০ পয়েন্ট হলেই আপনি ২৫০ টাকার যেকোনো প্রোডাক্ট নিতে পারবেন। চিন্তা করে দেখেন আপনার প্রয়োজনীয় একটা জিনিস কিনেই আপনার পয়েন্ট যোগ হচ্ছে। সেই পয়েন্ট দিয়ে আরো কিছু কিনতে পারছেন। এমন সুযোগ আপনি কোথায় পাবেন। সামনের মাস থেকে আমাদের কোম্পানি ইলেক্ট্রনিক জিনিসও আনবে।'
'আপনাদের কোম্পানিতে ছেলেমেয়েদের আন্ডারওয়্যার পাওয়া যায় না?'
'হ্যাঁ যায় তো! কিনবেন আপনি?'
'ভাই তাহলে আপনি আপনার বউয়ের জন্য আন্ডার গার্মেন্টস কিনে নিয়ে যান। কিনার পরে যেই পয়েন্ট পাবেন সেই পয়েন্ট দিয়ে আপনার জন্যও একটা কিনেন। আন্ডারওয়্যার আরামদায়ক হওয়া দরকার। না হলে কি যে হয় সেটা আপনাকে দেখেই বোঝা যায়।'
লোকটার শান্তভাব আমাকে অবাক করলো। দেখলাম তাও বেশ শান্ত আছে। কি ট্রেনিং নেয়রে বাবা এরা। নির্লজ্জতার কাণ্ডারি এই ডান হাত বাম হাত কোম্পানির লোকগুলো। আমাকে বললেন, 'ফানি ম্যান। আই লাইক ফানি ফ্যান। জানেন তো যারা হাস্যরস করতে পারে তারাই জীবনে অনেক চ্যালেঞ্জ নিতে পারে। এই যোগ্যতা সবার থাকে না। আমার খুব ভালো লাগছে যে এই যোগ্যতা আপনার আছে। শুধু একটু সঠিক গাইডলাইন পেলেই আপনার সাফল্য হাতের মুঠোয় ধরা দেওয়া সময়ের ব্যাপার মাত্র। এই যে দেখেন লিস্টটা। এখানে ডিটেইলস দেওয়া আছে কোন পণ্য কিনলে কত পয়েন্ট পাবেন।