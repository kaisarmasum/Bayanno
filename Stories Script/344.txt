<name>গোপাল ভাঁড় ও খট্টাঙ্গ পুরাণ ৪র্থ অংশ</name>
গোপাল মুচকি হেসে বললে, খোদাবন্দ এ শ্লোকের অর্থ জলবৎ তরলং- হিন্দু পন্ডিতগণকে মৃত্যুর পরে চিতায় আগুন দিয়ে জ্বালিয়ে দেওয়া হয়। সেই ধোয়া আকাশে উঠে যায়। অতএব হিন্দু পন্ডিতগণ কেবলমাত্র পৃথিবী এবং উর্ধ্বলোকের বিষয়ে যাবতীয় সূক্ষ্ম গণনা সম্যকভাবে করতে পারেন, কিন্তু যেহেতু মরবার পর তাদের মাটির নিচে কবর দেওয়া হয় না। সেইহেতু তাদের পক্ষে মাটির নিচের কোনও কিছু গণনা করা সম্ভব নয়। অতএব আমার অনুরোধ আপনি হিন্দু পন্ডিত গণকে কারাগার থেকে মুক্ত করে দিন। নবাব বললেন, পন্ডিত মশায় তাহলে ভূতলে কে গণনা করতে পারে বলুন সেটা নিশ্চয়ই আপনার পুরানে লেখা আছে। নবাবের কথা শুনে গোপাল তার হাতের খট্টাঙ্গ পুরানের আরও দুই পর্দা কাপড় সরিয়ে আড়চোখে দেখার ভান করে বলল, হুজুরালি সে নির্দেশও খট্টাঙ্গ পুরাণে রয়েছে বৈকি। এতে লেখা আছে- ভালভাবে মন দিয়ে শুনুন কি বলা আছে এই সর্বশাস্ত্রসার পুরাণ গ্রন্থে……… যবনং বা ম্লেচ্ছং যদা মরিষ্যন্তি, কবরং তে তদা যাচ্ছন্তি, তদা তে শক্যং ভূতল গণনম। …..হুজুর যবন বা ম্লেচ্ছ পন্ডিতগণকে মৃত্যুর পরে কবর দেওয়া হয়। অতএব তারাই কেবলমাত্র ভুনিম্নের বিষয়ে গণনা করতে সমর্থ। এই কারণে এখনই যে যবন গণনা করতে পারে তাকে ধরে নিয়ে আসুন। আপনার নবাবী দিল যেমন বিরাট, আপনার প্রশ্নটিও বিপুল ইঙ্গিতময়। এর যথার্থ উত্তর জানার জন্য মহারাজ কৃষ্ণচন্দ্রহস তাবৎ পন্ডিত সমাজ কৌতুহলী জানবেন। গোপালের যুক্তিপূর্ণ কথা শুনে নবাব খুশি হলেন। আর কাল বিলম্ব না করে তিনি হিন্দু পন্ডিত গণকে কারাগার থেকে মুক্ত করে দিলেন এবং গোপালকে প্রচুর পুরষ্কার দিয়ে তার জ্ঞান রাশির বারবার প্রশংসা করে বিদায় করলেন। গোপাল পুরষ্কারের টাকা আর খট্টাঙ্গ পুরাণখানা বগলে নিয়ে হাসতে হাসতে যথাসময়ে মহারাজ কৃষ্ণচন্দ্রের রাজসভায় এসে হারিজ হলো। কৃষ্ণচন্দ্র যখন জিজ্ঞাস করলেন, গোপাল তুমি এই অসম্ভব ব্যাপার সম্ভব করলে কি করে? গোপাল তখন তার হাতের খট্টাঙ্গ পুরাণখানা দেখিয়ে বললে, মহারাজ সবই সম্ভব হয়েছে এই খট্টাঙ্গ পুরানের দৌলতে। খট্টাঙ্গ পুরানের কত গুন এবার স্বচক্ষে দেখলেন তো। রাজসভায় পন্ডিত গন খট্টাঙ্গ পুরানের নাম শুনে চমকে উঠে গোপালকে জিজ্ঞেস করলেন, খট্টাঙ্গ পুরানের সে আবার কি হে গোপাল? বাপের জন্মে ও এমন পুরানের নাম শুনিনি গো। গোপাল তখন খট্টাঙ্গ পুরানের চৌদ্দ পর্দা শালু কাপড় সরিয়ে ফেলতেই খাটের ভাঙ্গা পায়াকানা বেরিয়ে পড়ল। গোপালের মুখে আনুপূর্বিক খট্টাঙ্গ পুরাণ প্রসঙ্গ শুনে মহারাজ কৃষ্ণচন্দ্র হেসেই অস্থির হলেন। প্রতিশ্রুতিমত গোপালকে পুরষ্কারও প্রদান করলেন এবং অনেক উপরি বকশিস দিলেন। গোপাল হাওয়ায় ভাসতে ভাসতে বাড়ি ফিরল মনের আনন্দে।