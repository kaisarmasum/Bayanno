<source>kalerkantho</source>


কথায় বলে, অচেনা চীন। সত্যিই বুঝি তাই। চীনকে চেনা অত সহজ নয়। একবার-দুবার নয়, বারবার নিজের চোখে দেখার পরও হয়তো চীনকে চেনা বা চীন সম্পর্কে পুরোটা জানা সম্ভব নয়। প্রাচীন সভ্যতার দেশ চীন।
চীনের নথিপত্রে যে তথ্য রয়েছে তাতে বলা হয়েছে, ২০ লাখ বছর আগে চীন ভূখণ্ডে মানবজাতির আবির্ভাব ঘটে। তারপর ধারাবাহিকভাবে সেখানে মানবসভ্যতার ক্রমবিকাশ ঘটে। চৈনিক সভ্যতাকে পৃথিবীর আদিমতম সভ্যতাগুলোর অন্যতম ধরা হয়।
চীন সম্পর্কে জানার আগ্রহ বহুদিনের। বই-পত্র ঘেঁটে যতটুকু জেনেছি, তাতেই উপলব্ধি করেছি, অবশ্যই প্রাচীন সভ্যতার সূতিকাগার চীনে পা রাখতে হবে। নিজের চোখে দেখতে হবে। বই, পত্রপত্রিকা পড়ে কি আর দেখার সাধ মেটে! কিন্তু নিজের চোখে চীন দেখার সুযোগ হয়নি সেভাবে। সেই সুযোগ এলো এবার। একটি আন্তর্জাতিক সেমিনারে অংশ নিতে মধ্য আগস্টে চায়না ওয়েস্টার্নের একটি ফ্লাইটে গুয়াংজো (চীন) গেলাম। ঢাকা থেকে সাড়ে তিন ঘণ্টার যাত্রা। সেখান থেকে ইমিগ্রেশন পার হয়ে আবার আরেকটি ফ্লাইটে পাঁচ ঘণ্টার পথ পাড়ি দিয়ে উরুমচি পৌঁছলাম। রীতিমতো চমকে ওঠার মতো অবস্থা হলো আমার। আমি কখনো ভাবিনি এতটা উন্নত, ছিমছাম, পরিপাটি শহর উরুমচি। উন্নয়নের ছোঁয়া সর্বত্র চোখে পড়ে।
আমরা পত্রপত্রিকায় দেখেছি, এক যুগের বেশি সময় ধরে চীন ‘ডাবল ডিজিট’ উন্নয়ন করছে। মাঝেমধ্যে তাদের অর্থনৈতিক ও সামরিক শক্তির জানানও দিচ্ছে। চীনের হাঁকডাক যে ফাঁকা বুলি নয়, তা সেখানে গিয়েই টের পেলাম।
আরেকটি বিষয় না বললেই নয়। এটা অবশ্যই আমার ব্যক্তিগত অনুভূতি। শহরে পা দিয়েই আমার মনে হলো, আমি বুঝি কোনো ভিনগ্রহে চলে এসেছি। কেউ আমার ভাষা বোঝে না। কোনো কিছু জানতে চাইলে সবাই বিস্ময়ের দৃষ্টিতে তাকিয়ে থাকে। তাদের কাছে আমিও যেন এক ভিনগ্রহের বাসিন্দা। খাবার খেতে গিয়েও মহাবিপদে পড়লাম। বারবার মনে হলো, আমি অথৈ সাগরে ভাসছি। পানির পিপাসায় কাতর। আমার চারদিকে পানি। কিন্তু খাওয়ার মতো এক ফোঁটা পানিও নেই!
উরুমচি হচ্ছে চীনের শিনচিয়ান প্রদেশের রাজধানী। সেখানে গিয়ে দেখা মেলে আরো ১৫ দেশের ১৯ সম্পাদক, নির্বাহী সম্পাদক ও লেখকের সঙ্গে। ২০ জনের টিম নিয়ে এক আন্তর্জাতিক সেমিনারের আয়োজন করে চীন সরকার। সত্যিই অভাবনীয় এক উদ্যোগ। উরুমচির এক পাঁচতারা হোটেলে আয়োজিত এই সেমিনারে চীনের ইতিহাস-ঐতিহ্য, সংস্কৃতি থেকে শুরু করে সন্ত্রাস-জঙ্গিবাদ, উন্নয়ন, আন্তঃরাষ্ট্রীয় ও আঞ্চলিক সম্পর্কসহ বিভিন্ন বিষয় নিয়ে প্রাণবন্ত আলোচনা হয়। শুধু আলোচনাই নয়, আমরা ঘুরে দেখেছি শিনচিয়ানের তিনটি বিখ্যাত শহর। দেখেছি কয়েকটি গ্রামও; কিভাবে সেসব গ্রাম শহরের আদলে গড়ে তোলা হয়েছে। আরো বিস্ময়কর লেগেছে ত্রিশ বছরে মরুভূমিকে সবুজ বনভূমিতে পরিণত করার দৃশ্য দেখে।