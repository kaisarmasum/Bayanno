<source>kalerkantho</source>


জঙ্গি আক্রান্ত পাকিস্তানে যেখানে বিশ্বের কোনো দেশের ক্রিকেটাররা যেতে চায় না, সেখানে এশিয়ার এই দেশটির নাগরিকত্ব চান ক্যারিবীয় তারকা ড্যারেন স্যামি। নিঃসন্দেহে এটা পাকিস্তান ক্রিকেট বোর্ডের (পিসিবি) জন্য খুশির সংবাদ। দুই বারের টি-টোয়েন্টি বিশ্বকাপজয়ী এই ওয়েস্ট ইন্ডিয়ান পাকিস্তানের নাগরিকত্ব চেয়ে আবেদন করেছেন। পাকিস্তানের প্রতি তার অগাধ ভালোবাসা। পিএসএল খেলতে আসা বিদেশি ক্রিকেটারদের মধ্যে সবার আগে পাকিস্তানে এসেছেন এই স্যামি।
আসলে পিএসএল দিয়েই পাকিস্তানের সঙ্গে স্যামির এত ঘনিষ্ট সম্পর্ক। প্রথমবারের মতো পাকিস্তানেই পুরো টুর্নামেন্ট আয়োজিত হচ্ছে এই ফ্র্যাঞ্চাইজি টুর্নামেন্ট। এর মাধ্যেমে পাকিস্তানকে 'নিরাপদ' প্রমাণ করতে উঠে পড়ে লেগেছে পিসিবি। বাংলাদেশ আর শ্রীলঙ্কাকেও অনেকটা হাতে-পায়ে ধরে পাকিস্তানে নিয়ে সিরিজ খেলিয়েছে তারা। যদিও বাংলাদেশের তৃতীয় দফা সফরের আগে কোয়েটায় বোমা হামলায় ৮ জনের মৃত্যু হয়েছে।
পেশোয়ার জালমির মালিক জাভেদ আফ্রিদি বলেছেন, 'আমরা ড্যারেন স্যামির জন্য সম্মানসূচক নাগরিকত্ব চেয়েছি। আপাতত এ আবেদন প্রেসিডেন্টের দপ্তরে আছে। আমি পিসিবি চেয়ারম্যানকেও বলেছি স্যামির হয়ে কথা বলার জন্য, যেন এ আবেদন পাশ হয়। পিএসএলের দ্বিতীয় মৌসুমের ফাইনাল যখন লাহোরে আয়োজনের চেষ্টা চলছি তখন স্যামি যে কথাগুলো বলেছিল তা হৃদয় ছুঁয়ে যাওয়ার মতো।'
পাকিস্তানের প্রতি নিজের ভালোবাসা প্রকাশ করে স্যামি বলেছেন, 'আমি চাই পঞ্চম পিএসএল সবচেয়ে সেরা হোক। খেলোয়াড় ও ভক্ত হিসেবে চলুন আমরা বিশ্বকে দেখিয়ে দিই, ক্রিকেট খেলার জন্য পাকিস্তান অসাধারণ জায়গা। পাকিস্তানে এই টুর্নামেন্ট হওয়াতে আমি খুবই উল্লসিত। এখানে এসেও খুব ভালো লাগছে। ২০১৭ সালে লাহোরের ফাইনাল ছিল ক্রিকেট ও পুরো পিএসএল টুর্নামেন্টকে এখানে আনার প্রথম ধাপ। আমি সারা জীবন ঘরে ও বাইরে ক্রিকেট খেলছি। আমি জানি মানুষ ঘরের মাঠে তারকাদের দেখতে পছন্দ করে এবং পাকিস্তান এর থেকে বঞ্চিত ছিল।'