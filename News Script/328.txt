<title>ভোলায় আইনজীবীদের সমাবেশে ছাত্রলীগের হামলা</title> 
 <news>ভোলা জেলা জাতীয়তাবাদী আইনজীবী ফোরামের সমাবেশে ছাত্রলীগ ও যুবলীগের নেতা-কর্মীরা হামলা চালিয়েছেন বলে অভিযোগ পাওয়া গেছে। গতকাল মঙ্গলবার জেলা জজ আদালতের সামনে এ ঘটনা ঘটে।
প্রত্যক্ষদর্শীরা জানান, ঢাকায় সুপ্রিম কোর্ট ভবন এলাকায় আইনজীবীদের ওপর বহিরাগতদের হামলার ঘটনার প্রতিবাদে গতকাল বেলা ১১টার দিকে জাতীয়তাবাদী আইনজীবী ফোরাম ভোলা জেলা জজ আদালত এলাকায় সমাবেশ করছিল। এই সময় ছাত্রলীগ ও যুবলীগের নেতা-কর্মীরা তাঁদের ওপর হামলা চালান। একপর্যায়ে আইনজীবীরাও তাঁদের পাল্টা ধাওয়া দেন। পরে পুলিশ ঘটনাস্থলে এসে পরিস্থিতি নিয়ন্ত্রণে আনে।
ভোলা জেলা জাতীয়তাবাদী আইনজীবী ফোরামের সদস্য আমিরুল ইসলাম বলেন, তাঁরা শান্তিপূর্ণভাবে কর্মবিরতি পালন ও সমাবেশ করছিলেন। ছাত্রলীগ ও যুবলীগের নেতা-কর্মীরা তাঁদের সমাবেশে ইটপাটকেল ছুড়ে ও ব্যানার ছিনতাই করে নিয়ে যান। তবে ছাত্রলীগের ভোলা জেলা শাখার সভাপতি আবিদুল আলম আইনজীবীদের ওপর হামলা চালানোর অভিযোগ অস্বীকার করেছেন।  </news> 
 <news>খুলনার কয়রা উপজেলার উত্তর বেদকাশী ইউনিয়নে দুষ্কৃতকারীরা গত সোমবার রাত ১২টার দিকে ইউনিয়ন আওয়ামী লীগের কার্যালয়সহ একটি হিন্দু পরিবারের বসতঘর ও একটি দোকানঘর পুড়িয়ে দিয়েছে।
ভুক্তভোগী ও এলাকাবাসী সূত্রে জানা গেছে, রাত ১২টার দিকে অজ্ঞাত দুষ্কৃতকারীরা ইউনিয়নের কাচারিবাড়ী বাজারে আওয়ামী লীগের কার্যালয় ও পাশে লক্ষ্মী রানী সরকারের চায়ের দোকান ও বসতঘরে আগুন লাগিয়ে দেয়।
এ সময় লক্ষ্মী রানীর চিৎকার শুনে আশপাশের লোকজন এসে আগুন নেভানোর চেষ্টা করেন। ততক্ষণে ওই কার্যালয়, বসতঘর ও দোকানঘরটি ছাই হয়ে যায়।
কয়রা থানার পরিদর্শক (তদন্ত) সুবীর দত্ত বলেন, ওই ঘটনায় সন্দেহভাজন হিসেবে এ পর্যন্ত ছয়জনকে আটক করা হয়েছে। তবে আগুন লাগানোর কারণ এখনো পরিষ্কার হয়নি।  </news> 
 <news>ছাত্রশিবিরের কর্মী সন্দেহে ছেলে সুমন হোসেনকে (২৮) আটক হতে দেখার পর হূদরোগে আক্রান্ত হয়ে বাবা আজমের আলীর মৃত্যু হয়েছে।
গত সোমবার দিবাগত রাত দুইটার দিকে যশোর সদর উপজেলার নরেন্দ্রপুর গ্রামে এ ঘটনা ঘটে। বাবার মৃত্যুর খবর পেয়ে পুলিশ গতকাল মঙ্গলবার সকালে সুমন হোসেনকে ছেড়ে দিয়েছে।
পুলিশ ও স্থানীয় বাসিন্দাদের সূত্রে জানা গেছে, সোমবার মধ্যরাতে নরেন্দ্রপুর গ্রামে যৌথ বাহিনীর সদস্যরা অভিযান চালান। এ সময় সুমনসহ ওই এলাকার কয়েকজনকে আটক করা হয়। ছেলেকে আটক হতে দেখে আমজের আলী হূদরোগে আক্রান্ত হন। স্থানীয় চিকিৎসকের কাছে নেওয়া হলে চিকিৎসক তাঁকে মৃত ঘোষণা করেন। যশোরের পুলিশ সুপার (এসপি) জয়দেব কুমার ভদ্র জানান, ভুল করে সুমনকে আটক করা হয়েছিল। পরে আওয়ামী লীগের লোকজনের কাছে সুমনকে ছেড়ে দেওয়া হয়েছে। সুমনকে আওয়ামী লীগের কর্মী বলে দাবি করা হয়েছে।
এসপি জানান, বাস পোড়ানোর একটি মামলায় সুমনের চাচাতো ভাই জামায়াতের কর্মী সামাদকে আটক করতে গিয়েছিল যৌথ বাহিনী। একই বাড়ি হওয়ায় ভুল করে সুমনকে আটক করা হয়। কোতোয়ালি মডেল থানার ওসি এমদাদুল হক শেখ জানান, যাচাই-বাছাই শেষে সুমনকে ছেড়ে দেওয়া হয়েছে।  </news>