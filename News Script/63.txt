আসলে দেশ প্রেম ছিল না। নরম কাদামাটিকে খুব সহজেই নিজের ইচ্ছেমতো আকার দেওয়া যায়। সেই আকাঙ্ক্ষায় বিয়ে করেছিল ঋতুকে। কিন্তু লোকটি বুঝতে পারেনি পাহাড়ি লাল মাটি অনেক শক্ত হয়। সহজে যেমন–তেমন আকার দেওয়া যায় না। কমবয়সী সুন্দরী বউকে লগ্নি করতে চেয়েছিলেন ব্যবসায়। ঋতুর অনিচ্ছা সত্ত্বেও নাভির নিচে স্বচ্ছ মসলিন শাড়ি পরিয়ে শরীরের ভাঁজ দেখিয়ে ঋতুকে পেশ করেছিলেন বিজনেস বলরুমে। যে মেয়েটি চায়ের ঘ্রাণ নাকে নিয়ে বড় হয়েছে, তার হাতে রঙিন নেশার পানি তুলে দিয়ে ছেড়ে দিয়েছেন শেয়ালের খাঁচায়। আলো–আঁধারির ভেতর টুংটাং কাচের শব্দ পতিদেব মুখের ভেতর জোর করে পুরে দিয়েছিল জঘন্য সেই পানীয়। ঋতুর পেটের ভেতরটা গুলিয়ে আসছিল। বমি করেছিল খুব। তারপর কিছু আর মনে নেই ঋতুর।
চোখ খুলে দেখল জানালার পর্দাটা সরানো। বাইরে বরফের স্তূপ। অথচ ঘরের ভেতর একদম স্বাভাবিক তাপমাত্রা। তার স্বামী চেয়ারে বসে খবরের কাগজ পড়ছে। সামনে কফির মগে ধোঁয়া উড়ছে। কফির মগটা হাতে নিয়ে এক চুমুক দিয়েই ঋতুর দিকে তাকিয়ে বললেন, ‘গুড মর্নিং বেবি, আর ইউ ওকে?’ কাছে এসে ঋতুর হাতটা ধরে বললেন, ‘আমাকে তো ভয় পাইয়ে দিয়েছিলে গত রাতে। তুমি এতটা নাজুক, আমি তো ভাবতেই পারিনি। আচ্ছা তোমাকে এক মগ কফি বানিয়ে দিই?’
ঋতু বলল, ‘না, আমি চা খাব।’ শরীরটা ভীষণ ব্যথা করছে ঋতুর। বাথরুমে গিয়ে আয়নার দিকে তাকাতেই ভয়ে আঁতকে উঠল ঋতু। চোখের নিচটা ফোলা ফোলা ঠোঁটের এবং চিবুকের কাছে কেমন রক্ত জমাট বেঁধে লাল হয়ে আছে। চোখে মুখে পানির ঝাপটা দিতে থাকে ঋতু কিন্তু কিছুতেই সেই রক্তের জমাট ভাঙে না। তোয়ালে দিয়ে মুখ মুছতে মুছতে ঘরে ঢুকে দেখে টেবিলে রাখা সাদা মগে চায়ের ধোঁয়া উড়ছে। ঋতুর স্বামী টাইয়ের নট বাঁধতে বাঁধতে বললেন, ‘অর্গানিক টি খেয়ে দেখো, শরীর একদম ঝরঝরে হয়ে যাবে। আমি অফিসে যাচ্ছি। রাতে আবার ডিনার পর্টি আছে। রেডি থাকবে কিন্তু। টেক কেয়ার মাই লাভ।’ বলেই বের হয়ে গেলেন তার বর।
ঋতু চোখ বন্ধ করে ধোঁয়া ওঠা চায়ের ঘ্রাণ নিতে নিতে তার মন চলে যায় জন্মস্থান সেই চায়ের দেশ সিলেটে। একবার ট্রেনে করে ঢাকা থেকে সিলেটে যাওয়ার সময় ঋতু ঘুমিয়ে পড়েছিল। ট্রেন শ্রীমঙ্গলের কাছে আসতেই ঘুম ভেঙে যায়। জিজ্ঞেস করে বাবাকে, ‘আমরা কি শ্রীমঙ্গলের কাছে চলে এসেছি?’ বাবা বলেন, ‘হ্যাঁ, কিন্তু তুই কী করে বুঝলি?’ ঋতু বলেছিল, ‘এক অদ্ভুত পাহাড়ি বুনো ঘ্রাণ আর চায়ের সতেজ পাতার সংমিশ্রণ আমার নাকে এসে লাগে। আমি চোখ বন্ধ করেও বলে দিতে পারি বুঝলে বাবা।’ বাবা হাসতে হাসতে বলেছিলেন, ‘পাগলি মেয়ে আমার।’