<source>zee24ghanta</source>


এবার থেকে ইনকাম ট্যাক্স বা আয়কর না দিলেও আপনার শাস্তি মকুব হয়ে যাবে! ভাবছেন এ-ও সম্ভব? হ্যাঁ, সম্ভব তবে তার জন্য আপনাকে নাগরিকত্ব পেতে হবে ১৩টি দেশের যে কোনও একটিতে। পৃথিবীতে এমন ১৩টি দেশ আছে যেখানে কোনও ইনকাম ট্যাক্স বা আয়কর দিতে হয় না।
ভারত, আমেরিকা, চিন, রাশিয়া এবং ইংল্যান্ড উন্নয়নশীল দেশগুলি এখন বিশ্ব অর্থনীতির ব্যাকবোন। এই সমস্ত দেশের প্রত্যেকটি নাগরিককে ইনকাম ট্যাক্স অর্থাৎ আয়কর দিতে হয়। আয়কর না দিলে রয়েছে কঠিন শাস্তির ব্যবস্থা। যদিও আইনে ফাঁকি দেওয়ার তালিকাটাও বেশ লম্বা। সেই তালিকায় আছেন অভিনেতা থেকে ক্রীড়াবিদ-সহ নানা ক্ষেত্রের ব্যক্তিরা। বেশ কিছুদিন আগেই পানামা পেপার বের করেছিল এক তালিকা,যেখানে আয়কর ফাঁকি দেওয়ায় প্রকাশ্যে এসেছিল নানা মহলের বিখ্যাত ব্যক্তিদের নাম। কিন্তু ১৫০টি দেশে কেপিএমজি থেকে প্রাপ্ত পরিসংখ্যান অনুসারে নিম্নলিখিত ১৩টি দেশে আয়কর দিতে হয় না। আসুন জেনে নেওয়া যাক কোন কোন দেশে ইনকাম ট্যাক্স বা আয়কর দিতে হয় না...
এ্যাঙ্গুইলা, অ্যান্টিগুয়া ও বার্বুডা, বাহামা, বাহরাইন, বারমুডা, ব্রুনাই দারুসসালাম, কেম্যান দ্বীপপুঞ্জ, কুয়েত, ওমান, কাতার, সেন্ট কিটস ও নেভিস, সৌদি আরব, সংযুক্ত আরব আমিরশাহী।
ইতিমধ্যে জেনে গিয়েছেন কোন কোন দেশে আয়কর দিতে হয় না। তবে এমন বেশ কিছু দেশ আছে যেখানে আয়করের পরিমাণ অনেকটাই বেশি। কেপিএমজি থেকে প্রাপ্ত পরিসংখ্যান অনুযায়ী, উচ্চ হারের আয়কর দেওয়ার ক্ষেত্রে সবার প্রথমে আছে সুইডেন যেখানে প্রায় ৫৭.২ শতাংশ আয়কর দেওয়া হয়, ডেনমার্কে ৫৫.৯ শতাংশ আয়কর দেওয়া হয়, অস্ট্রিয়ায় ৫৫ শতাংশ আয়কর দেওয়া হয়, ফিনল্যান্ডে ৫৩.৬০ শতাংশ আয়কর দেওয়া হয়, আরুবায় ৫২ শতাংশ আয়কর দেওয়া হয়, নেদারল্যান্ডসে ৫১.৬০ শতাংশ আয়কর দেওয়া হয় এবং সব শেষে রয়েছে ইসরায়েল ও স্লোভেনিয়া, বেলজিয়াম যেখানে ৫০ শতাংশ করে আয়কর দেওয়া হয়।