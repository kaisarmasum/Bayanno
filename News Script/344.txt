<source>kalerkantho</source>
কোস্ট গার্ড টেকনাফ স্টেশনের লেফটেন্যান্ট কমান্ডার সোহেল রানা জানান, নৌকাডুবির খবর পাওয়ামাত্র তাঁরাও যোগ দেন নৌবাহিনীর সঙ্গে। উদ্ধার অভিযানে ৭২ জন যাত্রীকে জীবিত এবং ১৫ জনের লাশ উদ্ধার করা হয়। উদ্ধার করা লাশের মধ্যে ১২ জন নারী ও তিনটি শিশু রয়েছে। জীবিত উদ্ধার হওয়াদের মধ্যে রয়েছে ৪৮ জন নারী, ২০ জন পুরুষ ও চারটি শিশু।
উদ্ধারপ্রাপ্ত নৌকার মাঝি টেকনাফের বাহারছড়া ইউনিয়নের নোয়াখালীপাড়ার বাসিন্দা ফয়েজ আহমদ পাচারকারী দলের সদস্য। তিনি স্বীকার করেছেন, মাত্র ২২ অশ্বশক্তির ইঞ্জিনচালিত নৌকাটি অতিরিক্ত যাত্রী বোঝাই করার কারণে দ্বীপের কাছাকাছি স্থানে গিয়ে বিকল হয়ে পড়েছিল। এ সময় যাত্রীরা সেন্ট মার্টিন্স দ্বীপে নেমে যেতে চেয়েছিল। কিন্তু  তিনি তাতে রাজি না হয়ে নৌকাটি মেরামত করে আবার সাগরে রওনা দেন। একপর্যায়ে নৌকাটি ডুবে যায়।
সেন্ট মার্টিন্স দ্বীপ ইউনিয়নের চেয়ারম্যান নূর আহমদ কালের কণ্ঠকে বলেন, ‘আমি যত দূর জানি মাছ ধরার কাঠের নৌকাটি টেকনাফ উপকূলের বাহারছড়া ইউনিয়নের এলাকা থেকে রোহিঙ্গা বোঝাই করে মালয়েশিয়া যাচ্ছিল। মাত্র ৩০-৪০ জন যাত্রী বহনের উপযুক্ত নৌকাটিতে ১৩৮ জনকে বহন করা হচ্ছিল।’ উদ্ধারপ্রাপ্ত রোহিঙ্গা যাত্রীরাও জানিয়েছে, নৌকাটি অত্যন্ত ছোট আকারের ছিল। গাদাগাদি করেই তাদের বসতে হয়েছিল। নারী-পুরুষ ও শিশুরা নৌকাটিতে সাগর পাড়ি দিচ্ছিল একজন-অন্যজনের কোলে-পিঠে বসেই।
রোহিঙ্গাদের পাচারকাজে সরাসরি জড়িত থাকার অভিযোগে উদ্ধার পাওয়াদের মধ্য থেকে চার পাচারকারী দালালকে আটক করা হয়েছে। তাঁদের মধ্যে দুজন বাংলাদেশি এবং দুজন রোহিঙ্গা। দুই বাংলাদেশি হলেন নৌকাটির মাঝি ফয়েজ আহমদ এবং তাঁর সহযোগী বাহারছড়া ইউনিয়নের নোয়াখালীপাড়ার হাসিম আলীর ছেলে সৈয়দ আলী। দুই রোহিঙ্গা হলেন বালুখালী ক্যাম্পের মোহাম্মদ ওসমান ও কুতুপালং ক্যাম্পের আজিম উদ্দিন।
নৌকাটির যাত্রী এবং কুতুপালং শিবিরের রোহিঙ্গা তরুণী সেন্ট মার্টিন্স দ্বীপে কালের কণ্ঠকে বলেন, ‘আমার বিয়ে ঠিক হয় মালয়েশিয়ায় অবস্থানরত এক রোহিঙ্গা যুবকের সাথে। মালয়েশিয়ায় থাকা আমার হবু বর এখানকার দালালদের ৩০ হাজার টাকা দিয়ে নৌকায় করে আমার যাওয়ার ব্যবস্থা করে। আগের দিনই সেই দালাল ক্যাম্পে সিএনজি ট্যাক্সি পাঠিয়ে আমাকে সাগরপারের বাহারছড়ার পাহাড়ে এনে রাখে। পরে রাতের বেলায় আমাকে অন্যদের সাথে নৌকায় তুলে দেওয়া হয়।’
উদ্ধারপ্রাপ্ত যাত্রী ইয়াসির আরাফাত জানান, তিনি থাইনখালী ক্যাম্পের রোহিঙ্গা। তিনি তাঁর দুই ভাবিসহ নৌকায় উঠেছিলেন। দুই ভাবিই সাগরে ডুবে নিখোঁজ রয়েছেন। তাঁরা পাচারকারী দালালদের জনপ্রতি ৩০ হাজার টাকা করে দিয়েছেন। উদ্ধারপ্রাপ্ত রোহিঙ্গা নারী সাফিয়া জানান, তিনি টেকনাফের লেদা শিবিরের বাসিন্দা। এক মেয়ে ও এক ননদকে নিয়ে মালয়েশিয়া যাচ্ছিলেন। মেয়ে হাফসা মনি (৮) ও ননদ সেতারা সাগরে ডুবে মারা গেছে।