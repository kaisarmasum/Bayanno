<source>kalerkantho</source>
পুঁজিবাজার থেকে মূলধন সংগ্রহ করতে পারবে
খসড়া আইনের ধারা ৭ এবং ৮-এর মধ্যে অ্যাসেট ম্যানেজ করপোরেশনের শেয়ার মূলধন এবং পুঁজিবাজার থেকে অর্থ সংগ্রহের ব্যাপারে বলা হয়েছে। ধারা ৭ মোতাবেক করপোরেশনের অনুমোদিত শেয়ার মূলধন হবে পাঁচ হাজার কোটি টাকা। ১০ টাকা মূল্যের প্রতিটি ৫০০ কোটি সাধারণ শেয়ারে বিভক্ত হবে। সরকার সময় সময় অনুমোদিত শেয়ার মূলধন বৃদ্ধি করবে। করপোরেশনের পরিশোধিত শেয়ার মূলধনের পরিমাণ হবে তিন হাজার কোটি টাকা। সরকার চাইলে তা আরো বাড়াতে পারবে। ধারা ৮-এ বলা হয়েছে, তহবিল সংগ্রহের জন্য করপোরেশন প্রয়োজনে পুঁজিবাজারে বন্ড ইস্যু করতে পারবে। বন্ড ও ডিবেঞ্চার, শেয়ার বা মিউচুয়াল ফান্ডে বিনিয়োগ করতে পারবে। একই সঙ্গে ব্যাংক ও আর্থিক প্রতিষ্ঠানে—লাভজনক যেকোনো খাতেও বিনিয়োগ করতে পারবে। তহবিল গঠন বা
বাড়াতে এক বা একাধিক, দেশি বা বিদেশি বিনিয়োগকারী কিংবা ফান্ড/ফান্ড ম্যানেজারের সঙ্গে চুক্তিবদ্ধ হতে পারবে। করপোরেশন চাইলে এক বা একাধিক সাবসিডিয়ারি কম্পানিও গঠন করতে পারবে।
করপোরেশনের চেয়ারম্যান হবেন আর্থিক প্রতিষ্ঠান বিভাগের সচিব
করপোরেশনের চেয়ারম্যান হবেন পদাধিকারবলে আর্থিক প্রতিষ্ঠান বিভাগের সচিব। এর পরিচালনা পর্ষদের মেয়াদ হবে তিন বছর। এক-তৃতীয়াংশ সদস্য উপস্থিত হলেই এর কোরাম পূর্ণ হবে বলে আইনে উল্লেখ করা হয়েছে। যদি পর্ষদের চেয়ারম্যান, পরিচালক, ব্যবস্থাপনা পরিচালক, উপদেষ্টা, পরামর্শক বা কোনো কর্মচারী ধারা ১৮-তে প্রদত্ত বিশ্বস্ততার ঘোষণা ভঙ্গ করেন, তবে তিনি সর্বোচ্চ ছয় মাস কারাদণ্ড বা সর্বোচ্চ এক লাখ টাকা অর্থদণ্ড বা উভয় দণ্ডে দণ্ডিত হবেন।
এ ব্যাপারে তত্ত্বাবধায়ক সরকারের সাবেক উপদেষ্টা মির্জ্জা আজিজুল ইসলাম কালের কণ্ঠকে বলেন, ‘সরকারের পলিসি তো পরস্পরবিরোধী। একদিকে ঋণখেলাপিদের বিশেষ সুবিধা দিচ্ছে। আবার অন্যদিকে এ উদ্যোগ নিয়ে তাদের ধরার চেষ্টা করছে। তবে আমার শঙ্কা হলো, এ আইন পাস হলে নিঃসন্দেহে আদালতে রিট হবে এবং আইনটি স্থগিত হয়ে যাবে।’ তিনি বলেন, তবে সার্বিকভাবে খেলাপিদের শাস্তির আওতায় আনা দরকার। সরকার এর মাধ্যমে যে উদ্যোগ নিচ্ছে, এটি ভালো। তবে এর আগে রাজনৈতিক কারণে ঋণ দেওয়া-নেওয়া বন্ধ করতে হবে। পাশাপাশি আইন পাসের আগে অন্যান্য দেশে এ ধরনের আইনে কী বলা হয়েছে, তা দেখা উচিত।