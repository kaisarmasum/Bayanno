<source>jugantor</source>


বরকত, জব্বার, রফিক, শফিউর, সালামসহ নাম না জানা অনেকে ভাষার জন্য প্রিয় প্রাণ উৎসর্গ করেছিলেন। বুকের রক্তে রঞ্জিত করেছেন রাজপথ। প্রতিষ্ঠা করেছেন মায়ের মুখের ভাষা বাংলার মান। ১৯৫২ সালের পলাশ-শিমুল ফোটার দিনে আত্মোৎসর্গ করা সেই সব ভাষা শহীদকে শুক্রবার বিনম্র শ্রদ্ধায় স্মরণ করেছে গোটা জাতি।
প্রভাতফেরিতে হাতে হাতে রক্তরঙা গোলাপ, গাঁদা, গ্লাডিওলাস, জিপসিসহ দেশি-বিদেশি ফুল নিয়ে চেতনা, দ্রোহ আর শ্রদ্ধাবোধকে সঙ্গী করে সব শ্রেণি-পেশার মানুষ যান স্মৃতির মিনারগুলোতে। সেই সঙ্গে জিয়ারত, মোনাজাত, প্রার্থনাসহ নানা কর্মসূচিতে মহান শহীদ ও আন্তর্জাতিক মাতৃভাষা দিবস পালন করেন তারা। এছাড়া এদিন বিশ্বের বিভিন্ন দেশেও যথাযোগ্য মর্যাদায় উদযাপিত হয়েছে আন্তর্জাতিক মাতৃভাষা দিবস।
আটষট্টি বছর আগের একুশই আমাদের জাতীয় জীবনে সব প্রেরণার উৎস। একুশের পথ ধরেই এসেছে আমাদের প্রিয় স্বাধীনতা। একুশের চেতনা ধারণ করেই উচ্চ আদালত, নির্বাচন কমিশন, উচ্চশিক্ষা প্রতিষ্ঠান, সরকারি দফতরসহ রাষ্ট্রের বিভিন্ন স্তরে চালু হয়েছে বাংলা। তবে এখনও সব দফতরে চালু হয়নি মাতৃভাষা।
এখনও শুদ্ধ ও বিশুদ্ধ বাংলায় কথা বলতে পারেন না অনেকেই। তাই সর্বস্তরে ও জাতিসংঘে দাফতরিক ভাষা হিসেবে বাংলার ব্যবহার নিশ্চিত করার সোচ্চার দাবি ছিল শ্রদ্ধা জানাতে আসা মানুষের কণ্ঠে। একুশের চেতনায় সমৃদ্ধ বাংলাদেশ গড়ার প্রত্যয় ব্যক্ত করেন তারা।
একুশের প্রথম প্রহরে কেন্দ্রীয় শহীদ মিনারে রাষ্ট্রপতি মো. আবদুল হামিদ ও প্রধানমন্ত্রী শেখ হাসিনা জাতির পক্ষ থেকে ফুল দিয়ে শ্রদ্ধা জানান। এ সময় রাতের নিস্তবতা ভেঙে বেজে উঠে আবদুল গাফ্ফার চৌধুরী ও শহীদ আলতাফ মাহমুদের অমর সৃষ্টি অবিনাশী গান ‘আমার ভাইয়ের রক্তে রাঙানো একুশে ফেব্রুয়ারি/আমি কী ভুলিতে পারি...।’ শহীদ বেদিতে ফুল দিয়ে রাষ্ট্রপতি ও প্রধানমন্ত্রী কিছু সময় নীরবে দাঁড়িয়ে থাকেন। রাষ্ট্রপতির পরনে ছিল সাদা পাঞ্জাবির ওপরে কালো মুজিব কোট এবং প্রধানমন্ত্রীর পরনে শোভা পাচ্ছিল সাদা শাড়ির ওপর কালো রঙের চাদর।এর আগে রাষ্ট্রপতি কেন্দ্রীয় শহীদ মিনারে পৌঁছলে প্রধানমন্ত্রী শেখ হাসিনা এবং ঢাকা বিশ্ববিদ্যালয়ের ভিসি অধ্যাপক ড. মো. আখতারুজ্জামান তাকে স্বাগত জানান। এছাড়া শহীদ বেদিতে ফুল দেন স্পিকার শিরীন শারমিন চৌধুরী ও ডেপুটি স্পিকার ফজলে রাব্বী মিয়া। এরপর শেখ হাসিনা আওয়ামী লীগের জ্যেষ্ঠ নেতা ও মন্ত্রিসভার সদস্যদের নিয়ে শহীদদের প্রতি শ্রদ্ধা জানান।এ সময়ে তার সঙ্গে ছিলেন দলের সাধারণ সম্পাদক ওবায়দুল কাদের, জ্যেষ্ঠ নেতা আমির হোসেন আমু, তোফায়েল আহমেদ, মতিয়া চৌধুরী প্রমুখ। এরপর সংসদের বিরোধীদলীয় নেতা রওশন এরশাদ, জাতীয় পার্টির চেয়ারম্যান জিএম কাদের ও মহাসচিব মশিউর রহমান রাঙ্গার নেতৃত্বে দলটির নেতারা ফুল দিয়ে শ্রদ্ধা জানান।এরপর পর্যায়ক্রমে শ্রদ্ধা জানান- সেনাবাহিনী প্রধান জেনারেল আজিজ আহমেদ, নৌবাহিনী প্রধান ভাইস অ্যাডমিরাল আওরঙ্গজেব চৌধুরী ও বিমানবাহিনী প্রধান এয়ার চিফ মার্শাল মাসিহুজ্জামান সেরনিয়াবাত, পুলিশ বাহিনীর প্রধান জাবেদ পাটোয়ারী, অ্যাটর্নি জেনারেল মাহবুবে আলম, র‌্যাব মহাপরিচালক বেনজীর আহমেদ। শ্রদ্ধা জানান বিভিন্ন দেশের রাষ্ট্রদূত ও বিদেশি সংস্থার প্রতিনিধি, যুদ্ধাহত মুক্তিযোদ্ধা, ঢাকা দক্ষিণ সিটি কর্পোরেশনের মেয়র.