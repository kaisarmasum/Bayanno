গুরুত্বপূর্ণ ম্যাচের আগে দলের মূল খেলোয়াড়দের বিশ্রাম দেওয়ার বিষয়টা নতুন নয়। বিশ্রাম দিতে গিয়ে দুই-একটি কম গুরুত্বপূর্ণ ম্যাচে না-ও খেলানো হতে পারে কোনো খেলোয়াড়কে। বুধবার চ্যাম্পিয়নস লিগে নাপোলির মুখোমুখি হবে বার্সেলোনা। সে ম্যাচের আগে লা লিগায় এইবারের বিপক্ষে ম্যাচ। গুরুত্ব বিচারে এইবারের ম্যাচটি অবশ্যই পিছিয়ে থাকবে। আর এ ম্যাচে মেসিকে না খেলিয়ে বিশ্রাম দিলে নিশ্চয়ই কেউ অবাক হবে না।
গত কয়েক বছর ধরে ক্রমাগত লা লিগা জিতে চলেছে বার্সা। কিন্তু ২০১৫ সালের পর চ্যাম্পিয়নস লিগ জেতা হয় না তাদের। সে কারণেই এবার ইউরোপ-সেরা হওয়াটা এক প্রকার বাঁচা-মরার ব্যাপার হয়ে দাঁড়িয়েছে তাদের জন্য। লিগের চেয়ে যেকোনো বিচারেই চ্যাম্পিয়নস লিগ বার্সেলোনার কাছে বেশি গুরুত্বপূর্ণ।চ্যাম্পিয়নস লিগের ম্যাচের আগে মেসিদের তাই থাকতে হবে পুরোপুরি সুস্থ, ঝরঝরে। যে কারণে গুঞ্জন উঠেছে, সে ম্যাচের আগে অপেক্ষাকৃত অগুরুত্বপূর্ণ লিগের ম্যাচে মেসিকে হয়তো মাঠা নামান না-ও হতে পারে। আগামীকাল লিগে এইবারের বিপক্ষে খেলবেন মেসিরা। নিজেদের বিপক্ষে মেসির এই না খেলার সম্ভাবনা নিয়েই মুখ খুলেছেন এইবারের কোচ হোসে মেন্দিলিবার।তাঁর মতে, মেসি মাঠে বিশ্রামই নেন। আলাদা করে বিশ্রাম নেওয়ার কোনো প্রয়োজন নেই বার্সা তারকার, ‘মেসি আমাদের বিপক্ষে খেলবে না, আমার মনে হয় না সেটা। ও তো মাঠের মধ্যেই বিশ্রাম নেয়! ওর আবার আলাদা করে বিশ্রাম নেওয়ার কী দরকার? ও খুব ভালোভাবেই জানে কখন আক্রমণে অংশ নিতে হবে, আর কখন বিশ্রাম নিতে হবে। আমার মনে হয় ওকে যদি না খেলানো হয়, সাইডলাইনে বসে বসেই বরং ও তুলনামূলকভাবে বেশি ক্লান্ত হয়ে যাবে, বাজে সময় কাটাবে।’তবে নিজের এই ‘বিশ্বাস’ যে কতটা ‘অকাট্য’, তার প্রমাণও দিয়েছেন মেন্দিলিবার, ‘আমি তখন ওসাসুনার কোচ। বার্সেলোনার মাঠে গেলাম কোপা দেল রে এর একটা ম্যাচ খেলতে। ম্যাচের দিন সকালে জানা গেল, মেসির বলে খুব জ্বর, পেট ব্যথা। সে খেলবে না। খাওয়া দাওয়া করার পর ঠিক ম্যাচের আগেই শোনা গেল, ও সুস্থ হয়ে উঠেছে, মূল একাদশে না খেললেও বেঞ্চে রাখা হবে তাঁকে। এমনিতেই ২-০ গোলে হারছিলাম আমরা। পরে দেখা গেল মেসি উঠে অনুশীলন করা শুরু করে দিল। পরে সে মাঠেও নামল, আরও দুই গোল করে আমাদের ৪-০ গোলে হারিয়েও দিল!’