হান্টার বাইডেন এমন কিছু আহামরি বিখ্যাত মানুষ নন। তিনি আমেরিকার সাবেক ভাইস প্রেসিডেন্ট ও প্রেসিডেন্ট নির্বাচনে ডেমোক্রেটিক পার্টির একসময়ের অগ্রগামী প্রার্থী জো বাইডেনের ছেলে। একেবারে সাধারণ মানুষও তিনি নন। তিনি নিজেও ইয়েল ইউনিভার্সিটি থেকে আইন বিষয়ে পড়েছেন। তবুও তাকে এত মানুষ চেনার কথা নয়, তার নাম গণমাধ্যমে এতবার আসার কথা নয়। বিশেষত সিনেটে তার নাম এত বেশি উত্থাপিত হওয়ার কারণ ভিন্ন।
আমেরিকার বর্তমান ভাইস প্রেসিডেন্ট মাইক পেন্সের ছেলেমেয়ে দূরে থাক, তাঁর নিজের সম্পর্কেই মানুষ প্রায় ভুলে গেছে। তাঁর এক ছেলে দুই মেয়ে। নাম? সে প্রসঙ্গ নয়, প্রসঙ্গ হান্টার বাইডেন। তার নাম আগামী কয়েক মাস আরও বেশি আসতে থাকবে। দুর্ভাগ্যবশত, তিনি তার মহৎ কাজের জন্য নন, বিতর্কিত কাজের জন্য আলোচনার প্রধান বিষয় হয়ে দাঁড়িয়েছেন।
ট্রাম্পের ইমপিচমেন্ট বা অভিশংসনের মূল ঘাঁটতে গেলে বেরোবে ইউক্রেনের চার শ মিলিয়ন ডলার অনুদানের অর্থ আটকে রাখা। ইউক্রেনের প্রেসিডেন্ট ভ্লাদিমির জেলস্কির সঙ্গে একটি ফোনকল, বারিসমা নামের গ্যাস কোম্পানি, রুডি জুলিয়ানি ও জো বাইডেন—একের পর এক চলে আসে। তারও মধ্যখানে আসে হান্টার বাইডেনের নাম। তিনি ঘটনার মধ্যমণি হয়ে উঠেছেন। ডেমোক্র্যাটদের ভাষ্য ধরা হলে, হান্টারের মাধ্যমে তাঁর বাবাকে হেনস্তা করার জন্য ট্রাম্প চার শ মিলিয়ন ডলারের অনুদান, যা কংগ্রেসে পাস হয়ে গেছে এবং প্রেসিডেন্টের আটকে রাখার কোনো এখতিয়ার নেই—সেটাকে দাবার ঘুঁটি হিসেবে ব্যবহার করে ইউক্রেনের প্রেসিডেন্টের ওপর চাপ প্রয়োগ করছিলেন। উদ্দেশ্যটা ব্যক্তিগত। প্রতিদ্বন্দ্বী জো বাইডেনের নামে কালিমা লেপন করা। রিপাবলিকানদের ভাষ্য হচ্ছে, হান্টার বাইডনকে দুর্নীতির মাধ্যমে অসম্ভব একটি পদে বসিয়ে তাঁর মাধ্যমে বিস্তর অর্থ বাইডেন পরিবার হাতিয়ে নিয়েছে। যার বিনিময়ে বারিসমা বলা যায় ইউক্রেনই ওবামা-বাইডেন সরকারের কাছ থেকে কিছু একটা সুবিধা নিয়েছে। কাজেই, প্রেসিডেন্ট যদি সেই দুর্নীতি উদ্ঘাটন করতে ইউক্রেনের জন্য বরাদ্দ আটকে দেয়, তার জন্য কী তিনি দায়ী? না বাইডেন পরিবার? যেই ভাষ্যেই যান, হান্টার বাইডেন পুরো ইমপিচমেন্ট বিষয়টার একেবারে মধ্যখানে রয়েছেন। তাঁকেই প্রথম সাক্ষী হিসেবে আনার জন্য সিনেটে রিপাবলিকানরা দাবি জানিয়েছেন। যদি নিয়ে আসা হয়, তাঁর নাম আরও বেশি উচ্চারিত হবে। কতটা সম্মানের সঙ্গে, সেটা দেখার বিষয়। জো বাইডেন দীর্ঘদিনের ত্যাগী রাজনীতিবিদ হিসেবে খ্যাত। তাঁর পরিবারে বড় কয়েকটি দুর্ঘটনা আছে। ১৯৭২ সালে তাঁর স্ত্রী ও এক বছরের মেয়ে নাওমী সড়ক দুর্ঘটনায় মারা যান। ছেলে বো-এর পা ভেঙে যায়, হান্টারের মাথা ফেটে যায়। তখন তিনি একাই সন্তান লালন-পালন, একই সঙ্গে সিনেটর হিসেবে রাজনীতির গুরুদায়িত্ব পালন করেছেন। সিনেট থেকে অব্যাহতি চেয়েছিলেন, দেওয়া হয়নি। তাকে ছাড়া চলবে না। ত্যাগী মানুষ তো বটেই। ।