<source>news24</source>
বকেয়া বেতন-ভাতা পরিশোধ করার দাবিতে সাভারে গত রাতে সড়ক অবরোধ করে বিক্ষোভ করে একটি পোশাক কারখানার শ্রমিকরা।
বৃহস্পতিবার দিবাগত রাতে তেঁতুলঝোড়া ইউনিয়নের রাজফুলবাড়িয়া এলাকার সিংগাইর-হেমায়েতপুর সড়ক অবরোধ করে ‘রাকেফ এ্যাপারেলস ওয়াশিং এন্ড প্যাকেজিং ইন্ডাষ্ট্রিজ লিমিটেড’ কারখানার শ্রমিকরা বিক্ষোভ করে। এ সময় তারা রাস্তায় টায়ার জ্বালিয়ে আগুন ধরিয়ে দেয় এবং কারখানার ভিতরেও ভাংচুর করে।
পুলিশ এ ঘটনায় ঘটনাস্থল থেকে চার যুবককে আটক করেছে।
শ্রমিকরা জানান, জানুয়ারি মাসের মাঝামাঝিতে চলে এলেও তারা এখন পর্যন্ত ডিসেম্বর মাসের বকেয়া বেতন-ভাতা পাননি। এরপর বৃহস্পতিবার রাত পর্যন্ত বেতনের অপেক্ষা করেও শেষে তা না পেয়ে রাস্তায় নেমে আসেন শ্রমিকরা।
বিক্ষোভের খবরে শিল্প পুলিশের ঊর্ধ্বতন কর্মকর্তারা ঘটনাস্থলে উপস্থিত হয়ে তাদের বোঝায় এবং রাস্তা থেকে সরিইয়ে দেয়। এর প্রায় দুই ঘণ্টা পর রাস্তায় যান চলাচল স্বাভাবিক হয়।
বকেয়া বেতন-ভাতার দাবিতে রাজধানীর শ্যামলী এলাকায় সড়ক অবরোধ করে বিক্ষোভ করেছেন স্থানীয় একটি পোশাক কারখানার শ্রমিকরা। এতে সড়কের দুইপাশে যান চলাচল বন্ধ হয়ে দীর্ঘ যানজটের সৃষ্টি হয়।
বৃহস্পতিবার সকাল ১০টার দিকে শ্রমিকেরা সড়কে অবস্থান নিয়ে এ বিক্ষোভ শুরু করেন। এ সময় তারা তাদের দাবি আদালে নানা স্লোগানও দেন।
এদিকে, সড়কে তাদের অবস্থানের কারণে শ্যামলীর ওই সড়কে তীব্র যানজটের সৃষ্টি হয়। এতে ভোগান্তিতে পড়েন ওই সড়ক দিয়ে চলাচলকারীরা। তবে পরিস্থিতি স্বাভাবিক করতে চেষ্টা চালিয়ে যাচ্ছে পুলিশ।
ঢাকা মহানগর পুলিশের (ডিএমপি) মোহাম্মদপুর থানার ভারপ্রাপ্ত কর্মকর্তা (ওসি) আব্দুল লতিফ গণমাধ্যমকে বলেন, খবর পেয়ে ঘটনাস্থলে গেছে পুলিশ। শ্রমিকদের সঙ্গে আলোচনা করে পরিস্থিতি স্বাভাবিক করার চেষ্টা করা হচ্ছে।
২০১৯ সালের ১লা জানুয়ারি ১১ দফা দাবি আদায়ে রাজপথে আন্দোলনে নেমেছে পাটকল শ্রমিকেরা। এক বছর ব্যবধানে ২০২০ সালের প্রথম দিনেও আন্দোলনে রাজপথে দিন কাটছে এসব শ্রমিকের। বুধবার খুলনার বিআইডিসি সড়কে চতুর্থ দিনের মতো অনশন পালন করেন পাটকল শ্রমিকরা।
মজুরি কমিশন বাস্তবায়নসহ ১১ দফা দাবিতে রাষ্ট্রায়ত্ত পাটকল সিবিএ- ননসিবিএ সংগ্রাম পরিষদের ডাকে এ অনশন অব্যাহত রয়েছে। এর আগে রবিবার থেকে দ্বিতীয় দফায় অনশন শুরু করেন শ্রমিকরা।
শ্রমিক নেতারা জানায়, কনকনে শীতে খোলা জায়গায় অবস্থানের কারণে বেশির ভাগ বয়স্ক শ্রমিক অসুস্থ হয়ে পড়ছেন। যত সময় যাচ্ছে ততই অসুস্থদের সংখ্যা বাড়ছে। শারীরিকভাবে দুর্বল হয়ে পড়া শ্রমিকদের স্যালাইন দেওয়া হচ্ছে।
প্লাটিনাম জুট মিলের সিবিএ সভাপতি শাহানা শারমিন জানান, অনশনে থাকা তাঁত বিভাগে কর্মরত দুইজন শ্রমিক রাতে স্টোক করেছেন। তারা খুলনা মেডিকেল কলেজ হাসপাতালে ভর্তি আছেন। ঠান্ডাজনিত কারণে প্রায় সবাই অসুস্থ। প্লাটিনাম জুট মিলে ১৫ জন ও ক্রিসেন্ট জুট মিলে ৩০ জন শ্রমিক অসুস্থ হয়ে পড়েছেন।
সংগঠনের আহবায়ক আঃ হামিদ সরদার বলেন, ২০১৫ সালে মজুরি কমিশন ঘোষিত হলেও এখনো পাটকলে সেটা বাস্তবায়িত হয়নি। বর্তমানে মজুরি কমিশনসহ ১১ দফা দাবিতে অনশন করছেন শ্রমিকরা। এছাড়া বকেয়া মজুরি-বেতন পরিশোধের দাবিতে মাঝে মধ্যেই আন্দোলনে যেতে হয়েছে। তিনি আরও বলেন, দাবি না মানলে দিন দুয়েকের মধ্যে শ্রমিকদের পরিবার-পরিজন অনশনে যোগ দেবেন। যতই কষ্ট হোক, দাবি পূরণ না হওয়া পর্যন্ত অনশন কর্মসূচি চলবে।
অনশনে রাষ্ট্রায়ত্ত ক্রিসেন্ট, প্লাটিনাম, খালিশপুর, দৌলতপুর, স্টার, ইস্টার্ন ও আলিম জুট মিলের কয়েক হাজার শ্রমিক রয়েছে।