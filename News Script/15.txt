দ্য স্টোরি অব সাকসেস (সাফল্যের গল্প) নামের একটা ভুবনবিখ্যাত বই আছে, ম্যালকম গ্লাডওয়েলের লেখা। সেখানে তিনি বলেছেন, যেকোনো বিষয়ে চূড়ান্ত দক্ষতা অর্জন করতে হলে সেই বিষয়ে ১০ হাজার ঘণ্টা পরিশ্রম করতে হবে। মানে মোটামুটি চার বছর দিনে আট ঘণ্টা করে ওই একটা বিষয় নিয়ে অনুশীলন করতে হবে। এ কথা মোটামুটিভাবে সত্য। ক্লাস সেভেনে পড়ুয়া সারা বাংলাদেশের কুড়ি লাখ ছেলেমেয়ের মধ্যে যারা ক্রিকেট ভালো খেলছে, এ রকম ৫০০ জনকে বাছাই করে যদি চার বছর সপ্তাহে ছয় দিন রোজ আট ঘণ্টা করে ভালো কোচের অধীনে ক্রিকেট খেলানো যায়, এরা যখন ক্লাস টেন পাস করে বেরোবে, তখন তাদের ভেতর থেকে দেশসেরা ২২ জন খেলোয়াড় আমরা পাব। ব্যতিক্রম হবে, ৫০০ জনই ভালো ক্রিকেটার হবে না। আবার দেশের সেরা ২২ জনের মধ্যে এর বাইরে থেকেও খেলোয়াড় আসবে। ম্যালকমের এ ১০ হাজার ঘণ্টা তত্ত্বের ওপর অনেক গবেষণা হয়েছে, প্রিন্সটন বিশ্ববিদ্যালয়ও গবেষণা করেছে। গবেষকেরা দেখিয়েছেন, এ তত্ত্ব মোটের ওপর সত্য নয়। ব্যবসার ক্ষেত্রে এটার সত্যতা মাত্র ১ ভাগ। ১০ হাজার ঘণ্টার তত্ত্ব যে অভ্রান্ত নয়, তা বুঝতে প্রিন্সটন বিশ্ববিদ্যালয় লাগে না। একটা আমগাছে ১০ হাজার দিন চেষ্টা করলেও কাঁঠাল ফলাতে পারবে না। কিন্তু দুটো কথা থেকে আমি সরছি না। ১. জীবনে বড় হয়েছেন, সফল হয়েছেন, কিন্তু পরিশ্রম করেননি, লেগে থাকেননি, এ রকম উদাহরণ একটাও পাওয়া যাবে না। ২. বড় ব্যবসায়ী হওয়া, বড় ব্যাংকার হওয়া, সিইও হওয়া, বড় গায়ক বা লেখক হওয়াই আসল কথা নয়। আসল কথা হলো ভালো মানুষ হওয়া। যদি কেউ বই না পড়েন, গান না শোনেন, ভালো চলচ্চিত্র না দেখেন এবং তার যদি নৈতিকতার শিক্ষা না থাকে, মূল্যবোধ না থাকে, তাহলে তিনি খুব ক্ষতিকর একজন মানুষ হবেন। তিনি বন ধ্বংস করতে পারেন, নদীকে হত্যা করতে পারেন, ট্রাম্পের মতো বলতে পারেন, জলবায়ু পরিবর্তন আসলে গুল-গাপ্পি, এর কোনো বৈজ্ঞানিক ভিত্তি নেই। এ ধরনের সফল মানুষেরা পৃথিবী ধ্বংস করে দিতে পারেন। জীবনে কেউ ব্যর্থ হয় না। প্রতিটি মানুষই সফল। রবীন্দ্রনাথ তাঁর গানে জোনাকিকে বলেছেন, ‘তুমি নও তো সূর্য, নও তো চন্দ্র, তোমার তাই ব’লে কি কম আনন্দ! তুমি আপন জীবন পূর্ণ ক’রে আপন আলো জ্বেলেছ।’ জোনাকি চাঁদ-সূর্যের মতো বড় হতে না পারে, কিন্তু সে তো আলো জ্বালে। আমরা যে যা-ই করি না কেন, আমরা যেন ভালো কাজ করি, আমরা যেন আলো জ্বালি।