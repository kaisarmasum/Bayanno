তথ্যানুসন্ধানে জানা যায়, ২০১০ সালের এপ্রিলে হাইকোর্ট বিভাগের বিচারপতি হিসেবে নিয়োগ পাওয়া বিচারপতি শেখ মো. জাকির হোসেন যোগদানের পর নিয়মিত বাংলায় রায় ও আদেশ দিয়ে যাচ্ছেন। এ পর্যন্ত ১০ হাজারের বেশি মামলার রায় ও আদেশ বাংলায় দিয়েছেন এই বিচারপতি।রায় অনুবাদ সেল গঠনের উদ্যোগ প্রধান বিচারপতির। নিম্ন আদালতে বেশির ভাগ রায় ও আদেশ বাংলায় হচ্ছে।বিচারপতি মো. রুহুল কুদ্দুস ২০১৪ সালের ২৭ ফেব্রুয়ারি একটি ফৌজদারি রিভিশন মামলায় বাংলায় রায় দেন। সংবিধানের ষোড়শ সংশোধনী নিয়ে মামলায় ২০১৬ সালের ৫ মে হাইকোর্টের তিন বিচারপতি রায় দেন। তিন বিচারপতির মধ্যে হাইকোর্ট বিভাগের বিচারপতি মো. আশরাফুল কামাল বাংলায় রায় লেখেন। এরপর থেকে তিনি নিয়মিত বাংলায় রায় ও আদেশ দিচ্ছেন। তুরাগসহ দেশের সব নদ-নদীকে জীবনসত্তা ঘোষণা করে দেওয়া রায়টি বাংলায় লিখেছেন এই বিচারপতি। এ ছাড়া হাইকোর্ট বিভাগের বিচারপতি ভীষ্মদেব চক্রবর্তী ২০১৫, ২০১৬ ও ২০১৭ সালে তিনটি রায় বাংলায় দেন বলে জানা গেছে।জানতে চাইলে অ্যাটর্নি জেনারেল মাহবুবে আলম প্রথম আলোকে বলেন, নানা পরিস্থিতির কারণে উচ্চ আদালতে ইংরেজির ব্যবহার বেশি হচ্ছে, এটি সত্যি। তবে এর পাশাপাশি আদালতে বাংলা ভাষার ব্যবহার হচ্ছে। ভবিষ্যতে বাংলা ভাষায় রায় ও আদেশ দেওয়ার প্রচলন বাড়বে।
তথ্যানুসন্ধানে জানা যায়, এ বছর ভাষার মাসের শুরু থেকে বাংলায় রায়–আদেশ দেওয়া শুরু করেন বিচারপতি জাহাঙ্গীর হোসেন সেলিম ও বিচারপতি রিয়াজ উদ্দিন খানের সমন্বয়ে গঠিত হাইকোর্ট বেঞ্চ। ১ থেকে ২০ ফেব্রুয়ারি এই বেঞ্চ বিভিন্ন মামলায় এক হাজার ১৭৫টি রায় ও ৬৩৭টি আদেশ বাংলায় দিয়েছেন।অপর একটি দ্বৈত বেঞ্চের বিচারপতি মোস্তফা জামান ইসলাম ২০১৭ সালের একটি ফৌজদারি বিবিধ মামলায় ১৯ ফেব্রুয়ারি রায় দেন বাংলায়। এর আগে বিচারপতি আবু তাহের মো. সাইফুর রহমান ও বিচারপতি মো. জাকির হোসেনের সমন্বয়ে গঠিত হাইকোর্ট বেঞ্চ অর্থঋণ আদালতের দুটি মামলায় বাংলা ভাষায় রায় দেন। এর মধ্যে ১৩ ফেব্রুয়ারি এক মামলায় রায় দেন বিচারপতি আবু তাহের মো. সাইফুর রহমান। অর্থঋণের অপর মামলায় বিচারপতি মো. জাকির হোসেন ১৬ ফেব্রুয়ারি বাংলায় রায় দেন।সুপ্রিম কোর্ট আইনজীবী সমিতির সভাপতি জ্যেষ্ঠ আইনজীবী এ এম আমিন উদ্দিন প্রথম আলোকে বলেন, স্বাভাবিক রীতিতে উচ্চ আদালতে ইংরেজি ব্যবহার হয়ে আসছে। তবে এখন জাতীয় গুরুত্বপূর্ণ ও জনস্বার্থ জড়িত বিষয়ে উচ্চ আদালত বাংলায় রায় দিচ্ছেন, যা ইতিবাচক পরিবর্তন। কেননা, ১০ বছর আগেও বাংলায় রায় ও আদেশ দেওয়ার বিষয়টি ছিল হাতে গোনার মতো। এখন অবস্থার অনেক পরিবর্তন হয়েছে। আপিল ও হাইকোর্ট বিভাগে আইনজীবীরা বাংলায় যুক্তি উপস্থাপন করতে পারেন। বিচারপতিরা বাংলায় এর জবাব দিয়ে থাকেন। উচ্চ আদালতের কার্যক্রমে বাংলা ভাষার প্রচলন আরও বাড়বে বলে আশা করেন তিনি।