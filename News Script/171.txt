ভর্তুকি দিয়ে কি পরিত্রাণ পাওয়া সম্ভব? কাকে কত কীভাবে দেওয়া যায়? সেটাই–বা কীভাবে নির্ধারিত হবে? তার চেয়ে বড় প্রশ্ন, ভর্তুকির যৌক্তিকতা কী? বাজার ব্যর্থতা সংশোধন নাকি অর্থনৈতিক বৈষম্য হ্রাস? যদি বাজার ব্যর্থতা সংশোধন হয়ে থাকে, তাহলে ভর্তুকি কেন? কারণ, বাজার ব্যর্থতা সংশোধন করার জন্য ভর্তুকির ব্যবহার মানে আমরা ধরে নিচ্ছি, বাজারের নির্ধারিত মূল্যটি যথেষ্ট নয়। কিন্তু এ ক্ষেত্রে সরকারই আমানতের ওপর যেই সুদ বাজার দিচ্ছিল, তা কমিয়ে দিয়েছে। তাহলে আবার ভর্তুকি দেওয়ার প্রশ্ন আসে কীভাবে? অর্থনৈতিক বৈষম্য হ্রাস যদি যুক্তি হয়ে থাকে, তাহলে তো ভর্তুকি শুধু গরিব আমানতকারীদের দেওয়ার কথা, সব আমানতকারীদের নয়। ব্যাংকারদের তো অবশ্যই নয়। যেকোনো বাজারে মূল্যের সীমা সরকারিভাবে নির্ধারণ করে দিলে এ ধরনের নানান প্রশ্ন উঠে আসে। তার মৌলিক কারণ হলো, ক্রেতা ও বিক্রেতার স্বার্থ সব বাজারেই পরস্পরবিরোধী। ক্রেতার জন্য মূল্য যত কম ততই বেশি। বিক্রেতার জন্য যত বেশি ততই কম। ক্রেতা–বিক্রেতা দুই পক্ষের নীতিগতভাবে আরোপিত একই মূল্য দিয়ে সন্তুষ্ট রাখা একেবারেই অসম্ভব। বিষয়টা সন্তুষ্টির নয়, সমন্বয়ের। এবং এই সমন্বয়টি শুধু বাজারই সব অংশীজনের গ্রহণযোগ্যতার মাধ্যমে করতে পারে। সুদের হারের কথাই ধরুন। যেকোনো অর্থনীতিতে সুদের হার কত হবে, তা কয়েকটি বিষয়ের ওপর নির্ভর করে। অর্থনীতির ভাষায় এক, অর্থের চাহিদা আর দুই, অর্থের সরবরাহ বা জোগান। অর্থের চাহিদা ব্যবসায়ী, সরকার এবং সাধারণ ভোক্তার কাছ থেকে আসে। ব্যবসা-বাণিজ্য যত চাঙা থাকে, ব্যবসায়ীদের অর্থের চাহিদা তত বেশি হয়ে যায়, সরকারের বাজেট ঘাটতি যত বাড়ে, সরকারি চাহিদাও তত বেড়ে যায়, ভোগবিলাসিতা বাড়লে ভোক্তার অর্থ চাহিদা বেড়ে যায়। যেকোনো কারণেই হোক না কেন, সার্বিক অর্থ চাহিদা বাড়লে সুদের হার বেড়ে যায়।অর্থের জোগান বাড়ে যখন ব্যক্তি বা ব্যবসায়ী বা সরকারি সঞ্চয় বাড়ে অথবা কেন্দ্রীয় ব্যাংক সম্প্রসারণমূলক মুদ্রানীতি বাস্তবায়ন করে। অর্থ সরবরাহ যত বেশি হবে, সুদের হার ততই কম। অর্থের চাহিদা এবং জোগান সব সময় এবং সব ক্ষেত্রে এক হয় না।ঋণদাতারা ঋণ দিতে কতটা আগ্রহী হয়, তা আংশিকভাবে মূল্যস্ফীতির হারের ওপর নির্ভর করে। উদাহরণ হিসেবে বলা যায় ধরুন, মূল্য স্থিতিশীল হওয়ার প্রত্যাশা করে আমি এক বছরের জন্য ৪ শতাংশে ঋণ দিতে পেরে খুশি হতে পারি। কারণ, বছরের শেষের দিকে আমার ৪ শতাংশ বেশি ক্রয়ক্ষমতা থাকবে বলে আশা করি, যা কিনা বিকল্প অন্য ঋণের চেয়ে বেশি। এখন মনে করুন, মুদ্রাস্ফীতির হার ১০ শতাংশ হবে বলে আশা করা হচ্ছে।