<source> somoynews.tv </source>


প্রধানমন্ত্রী শেখ হাসিনা সোমবার (১৭ ফেব্রুয়ারি) সন্ধ্যায় বঙ্গভবনে যাবেন। সেখানে তিনি রাষ্ট্রপতির দেয়া নৈশভোজে অংশগ্রহণ করবেন। নৈশভোজ শেষে প্রধানমন্ত্রী রাষ্ট্রপতির আয়োজনে সাংস্কৃতিক অনুষ্ঠানে অংশগ্রহণ ও উপভোগ করবেন।
সোমবার (১৭ ফেব্রুয়ারি) প্রধানমন্ত্রীর কার্যালয় সূত্র এসব তথ্য জানা গেছে।
সূত্র আরো জানায়, রাষ্ট্রপতি মো. আবদুল হামিদ আয়োজিত বঙ্গভবনে নৈশভোজ এবং সাংস্কৃতিক অনুষ্ঠানে স্পিকার শিরীন শারমিন চৌধুরী, ডেপুটি স্পিকার ফজলে রাব্বি মিয়া, মন্ত্রিপরিষদের সদস্য, জাতীয় সংসদের সদস্য, প্রধান বিচারপতি ও সিনিয়র বিচারপতি, সরকারের উচ্চপদস্থ কর্মকর্তা, বিভিন্ন কূটনৈতিক মিশনের হাইকমিশনার ও উচ্চপদস্থ কর্মকর্তা, সাংবাদিক ও সিনিয়র সাংবাদিকরা উপস্থিত থাকবেন।


রাজধানীবাসীর স্বপ্নের মেট্রোরেলের প্রথমকোচ উত্তরার দিয়াবাড়িতে রাখা হয়েছে। সোমবার (১৭ ফেব্রুয়ারি) সকালে মেট্রোরেলের ডিপোর কনটেইনার থেকে বের করা হয় কোচটি। এই কোচ দিয়েই জনগণকে চড়ানো শেখানো হবে মেট্রোরেল। তবে নমুনা কোচ হওয়ায় মূল পরিবহন বহরে এটি সংযুক্ত হবে না। ঢাকা ম্যাস র‌্যাপিড ট্রানজিট লিমিটেডের ব্যবস্থাপনা পরিচালক এম এ এন ছিদ্দিক জানান, প্রদর্শনীর জন্য কোচটি আগামী মাস থেকেই উন্মুক্ত করা হবে। আর যাত্রীবাহী মেট্রোরেলের মূল কোচগুলো ১৫ জুন বাংলাদেশে এসে পৌঁছাবে। তিনি বলেন, গত একবছর ধরে জাপানে এগুলো তৈরি করা হয়েছে। দেশে আসার পর এগুলো অপারেশন কন্ট্রোল সেন্টারের (ওসিসি) সঙ্গে মিলে চলতে পারছে কিনা তার জন্য ট্রায়াল রান দেয়া হবে। তিনি আরো বলেন, কোচটি জাপানের মিৎসুবিশি ও কাওয়াসাকি থেকে তৈরি করে আনা হয়েছে। এই কোচ শুধু প্রদর্শন করা হবে, যুক্ত হবে না যাত্রী পরিবহন বহরে। মূল কোচগুলো যে উপাদান দিয়ে যেভাবে তৈরি করা হবে এটিও সেভাবেই তৈরি হয়েছে। উত্তরায় মেট্রোরেলের যে তথ্যকেন্দ্র নির্মাণ করা হচ্ছে সেখানে এটি সাধারণ মানুষের দেখার ও শেখার জন্য প্রদর্শিত হবে। এম এ এন ছিদ্দিকবলেন, উত্তরার দিয়াবাড়িতে মেট্রোরেলের ডিপোর পাশে ভিজিটর সেন্টার নির্মাণের কাজ প্রায় শেষের দিকে। এমআরটি তথ্য ও প্রদর্শন কেন্দ্রের ভেতরেই রাখা হয়েছে নমুনা ট্রেনটি। সেখানেই দর্শনার্থীদের টিকিট কাটা, ট্রেনে চড়া, দাঁড়ানো, ট্রেন থেকে নামা- এসব বিষয়ে ধারণা দেয়া হবে। আগামী ২০২১ সালে বিজয়ের মাসে জনগণ মেট্রোরেলে উঠবে বলে আশা প্রকাশ করেন ডিএমটিসিএলের ম্যানেজিং ডিরেক্টর। তিনি বলেন, সেই লক্ষ্যমাত্রা মাথায় রেখেই আমরা কাজ করে যাচ্ছি। দেশে আসা মেট্রোরেল ট্রেন সেট জাতীয় পতাকার রঙে সাজানো থাকবে। মেট্রোরেলের প্রতি র‍্যাকে ১ হাজার ৭৩৮ জন যাত্রীর পরিবহন করবে। তবে বেশিরভাগ যাত্রীকে দাঁড়িয়ে যেতে হবে। দাঁড়ানোর জন্য সুব্যবস্থা থাকবে ট্রেনের ভেতর। প্রতিটি কোচের দু’দিকে চারটি দরজা থাকবে। ট্রেনে সিটের ধরন হবে লম্বালম্বি এবং প্রতিটি ট্রেনে থাকবে দু’টি হুইলচেয়ার পাশাপাশি রাখার ব্যবস্থা। প্রতিটি ট্রেনের ছয়টি কোচের মধ্যে একটি কোচ শুধু নারীদের জন্য সংরক্ষিত থাকবে।