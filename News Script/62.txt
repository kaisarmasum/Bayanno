বাংলাদেশের নির্বাচনী ব্যবস্থাপনা প্রতিটি নির্বাচনের সময় নিত্যনতুন চ্যালেঞ্জের মধ্যে পড়ে। বিশেষ করে বিগত দুটি জাতীয় সংসদ নির্বাচন ছিল একপ্রকারের যুদ্ধ। হালে এ চ্যালেঞ্জ আরও বড় আকার ধারণ করেছে—গুরুত্বপূর্ণ এবং সার্বিকভাবে স্থানীয় সরকার নির্বাচনগুলোতে, যার আইনি দায়িত্বও নির্বাচন কমিশনের। এ চ্যালেঞ্জে নতুন নতুন উপাদান ও আঙ্গিক পরিবর্তন ও পরিবর্ধন হয় নির্বাচনী প্রক্রিয়ায় মাঠের ব্যবস্থাপনায় পরিবর্তনের সঙ্গে সঙ্গে। প্রার্থীর ও রাজনৈতিক দলগুলোর নির্বাচন ও প্রচারণাকে নিজের আয়ত্তে আনতে নানা ধরনের কায়দা। কাজেই বাংলাদেশে নির্বাচনী ব্যবস্থাপনায়, বিশেষ করে মাঠপর্যায়ের ব্যবস্থাপনায় প্রতিটি নির্বাচনের পর নির্বাচন কমিশনকে পর্যালোচনা করে পরবর্তী নির্বাচনের সম্ভাব্য চ্যালেঞ্জ মোকাবিলার জন্য প্রস্তুত হতে হয়। প্রতিটি নির্বাচনে যেসব চ্যালেঞ্জ নির্বাচন কমিশনকে মোকাবিলা করতে হয়, সেগুলো কমিশনের জন্য যথেষ্ট চিন্তার খোরাক জুগিয়ে থাকে। দুঃখজনক হলেও সত্য যে বাংলাদেশের নির্বাচন কমিশনকে স্রোতের বিপরীতে সাঁতার কাটতে হয়, যা এই উপমহাদেশে বর্তমানে বিরল। বলা হয়, নির্বাচনী ব্যবস্থাপনায় পরিবর্তন-পরিবর্ধন চলমান প্রক্রিয়া। কাজেই এ প্রক্রিয়াতে পরিবর্তন চলমান রাখতে হয়। এদিক থেকে ভারতের নির্বাচন কমিশন অনেক এগিয়ে, বিশেষ করে কারিগরি সংযোজনার দিক থেকে। ভারতের নির্বাচন কমিশনের মাঠপর্যায়ের ব্যবস্থাপনা (Micro Management) অনেক সুবিন্যস্ত। একসময় ভারতের কিছু কিছু রাজ্যে নির্বাচনী ব্যবস্থাপনা নৈরাজ্যজনক ছিল। সেখান থেকে ভারতীয় নির্বাচন কমিশন বহুদূরে এসেছে। এসব কথা উত্থাপনের উদ্দেশ্য হালে অনুষ্ঠিত ঢাকার দুই সিটি করপোরেশন নির্বাচনের ব্যবস্থাপনার ত্রুটি-বিচ্যুতি থেকে কিছু পর্যবেক্ষণ-অভিজ্ঞতার আলোকে আলোচনা ও সুপারিশ করার প্রয়াস। নির্বাচন কমিশনের সামনে রয়েছে চট্টগ্রাম সিটি করপোরেশন নির্বাচন। চট্টগ্রাম সিটি করপোরেশনের ব্যাপক অভিজ্ঞতা আমার স্মৃতিপটে ভাস্বর হয়ে রয়েছে। ২০১০ সালে ওই শহরের নির্বাচনে বাংলাদেশে প্রথম একজন নারী কর্মকর্তা রিটার্নিং অফিসার হিসেবে দেশে ও আন্তর্জাতিক মহলে দারুণ সুখ্যাতি অর্জন করেছিলেন। ব্যাপক প্রতিকূলতার মধ্যে প্রশংসনীয় ও অত্যন্ত সাহসের সঙ্গে সব বাধা অতিক্রম করেছিলেন। চট্টগ্রাম সিটি নির্বাচন এবারও সহজ হওয়ার নয়। অবশ্য যদি সব বড় দল অংশগ্রহণ করে। নির্বাচন কমিশন ধন্যবাদ পেতে পারে ঢাকার নির্বাচনে উন্নত প্রযুক্তির ইভিএম ব্যবহারের জন্য, যদিও দুটি জায়গায় আজও উন্নতির লক্ষ্যে আমার মতামত রয়েছে। এর একটি ভিডিপি-সংক্রান্ত এবং অপরটি প্রার্থীর তথ্য প্রোগ্রামিংয়ের সময় প্রার্থী অথবা দলের আইটি বিশেষজ্ঞদের কারিগরি দলে অন্তর্ভুক্তির। ঢাকার নির্বাচনে ইভিএম না হলে ভোটার উপস্থিতির সঠিক চিত্র পাওয়া যেত না। ইভিএমের যাঁরা বিরোধিতা করছেন, ইভিএম না থাকলে এবার তাঁদের জামানতের টাকা ফিরে পাওয়া বোধ হয় দুষ্কর হতো। জামানত হারানো প্রার্থী বা দলের জন্য শুভ ইঙ্গিত বহন করে না। বিগত জাতীয় সংসদ নির্বাচনে প্রতিপক্ষের যতসংখ্যক প্রার্থী জামানত হারিয়েছেন