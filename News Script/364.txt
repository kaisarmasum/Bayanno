<source>kalerkantho</source>
জাতিসংঘ শান্তিরক্ষী বাহিনীর হয়ে বাংলাদেশের সশস্ত্র বাহিনীর সদস্যরা বিশ্বের বিভিন্ন দেশে শান্তি প্রতিষ্ঠায় যে ভূমিকা রাখছেন, তার ভূয়সী প্রশংসা রাষ্ট্র ও সরকারপ্রধানদের কাছ থেকেই আসছে বলে জানিয়েছেন প্রধানমন্ত্রী শেখ হাসিনা। রুটিন দায়িত্ব পালনের পাশাপাশি মাদক, সন্ত্রাস, দুর্নীতি ও জঙ্গিবাদের মতো সামাজিক অভিশাপের বিরুদ্ধে সতর্ক নজর রাখার জন্যও সশস্ত্র বাহিনীর প্রতি আহবান  জানিয়েছেন তিনি।
গতকাল রবিবার রাজধানীর মিরপুর সেনানিবাসে ডিফেন্স সার্ভিসেস কমান্ড অ্যান্ড স্টাফ কলেজের (ডিএসসিএসসি) শেখ হাসিনা কমপ্লেক্সে ২০১৯-২০ কোর্সের সমাপনী অনুষ্ঠানে প্রধান অতিথির বক্তব্যে প্রধানমন্ত্রী এসব কথা বলেন।
অনুষ্ঠানে বাংলাদেশ সেনাবাহিনীর ১২৫ জন, নৌবাহিনীর ৩৪ জন এবং বিমানবাহিনীর ২২ জন ছাড়াও ২১ দেশ থেকে আসা ৫৪ জন বিদেশি অফিসারসহ মোট ২৩৫ জন সামরিক কর্মকর্তাকে গ্র্যাজুয়েশন সনদ প্রদান করা হয়।
শেখ হাসিনা বলেন, ‘আমাদের সশস্ত্র বাহিনী এখন জাতিসংঘের শান্তি রক্ষা মিশনে অবদান রাখছে। তাদের আমরা আধুনিকভাবে গড়ে তুলতে চাই, যেকোনো দেশের সঙ্গে যেন তাল মিলিয়ে চলতে পারে।’
সশস্ত্র বাহিনীর সদস্যদের প্রশংসা করে তিনি বলেন, ‘আমাদের সবচেয়ে বড় একটা সৌভাগ্য হলো, আমাদের সশস্ত্র বাহিনী যেখানেই কাজ করছে সেখানে তারা সুনাম অর্জন করছে। তাদের একটা ভালো জিনিস যেটা শুধু একজন সামরিক কর্মকর্তা হিসেবেই না, তাদের মধ্যে যে মানবিক গুণাবলি রয়েছে সেই মানবিক গুণাবলির মাধ্যমে তারা জনগণের হৃদয়ে একটা স্থান করে নিয়েছে।’
প্রধানমন্ত্রী বলেন, ‘আমি যখন বিদেশে যাই বিভিন্ন রাষ্ট্রপ্রধান বা সরকারপ্রধান তাঁদের সঙ্গে যখন দেখা হয়, যারা আপনাদের সঙ্গে কাজ করেছে, তাঁরা যখন প্রশংসা করেন গর্বে আমার বুক ভরে যায়।’
সরকারপ্রধান বলেন, ‘আমাদের সশস্ত্র বাহিনী আমাদের প্রিয় মাতৃভূমির স্বাধীনতা-সার্বভৌমত্ব রক্ষার সুমহান দায়িত্ব যেমন পালন করছে, আমাদের আর্থ-সামাজিক উন্নয়নের ক্ষেত্রেও যথেষ্ট অবদান রেখে যাচ্ছে। কিন্তু একটি বিষয় বিশেষভাবে দৃষ্টি দেওয়ার জন্য আমি অনুরোধ করব, সেটা হচ্ছে সমাজে যখন ব্যাধি দেখা যায় সেটা নিয়ে।’
মাদক, সন্ত্রাস, জঙ্গিবাদ ও দুর্নীতির হাত থেকে সমাজকে রক্ষার ওপর গুরুত্ব আরোপ করেন প্রধানমন্ত্রী। এগুলোর বিরুদ্ধে ‘জিরো টলারেন্স’ ঘোষণার কথা উল্লেখ করে তিনি বলেন, ‘কাজেই দুর্নীতির বিরুদ্ধে অভিযান বা মাদক-সন্ত্রাসের বিরুদ্ধে অভিযান অব্যাহত থাকবে। আমরা চাই আমাদের প্রতিটি ছেলে-মেয়ের মেধা, শক্তি, মনন দেশের কাজে লাগবে, উন্নয়নের কাজে লাগবে। তারা বিপথে চলে যাক, নিজের জীবনটা ধ্বংস করুক, সেটা আমরা কখনো চাই না।’