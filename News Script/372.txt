<title>দিঘলিয়ায় পুলিশে ধরে নেওয়ার পর এক ব্যক্তির মৃত্যু</title> 
 <news>খুলনার দিঘলিয়া উপজেলার বারাকপুর মধ্যপাড়ায় গত সোমবার রাতে পুলিশ বাড়ি থেকে ডেকে নেওয়ার কিছুক্ষণ পর কেসমত আলী মোল্লা (৫০) নামে এক ব্যক্তির মৃত্যু হয়েছে।
পুলিশের পিটুনিতে কেসমত আলীর মৃত্যু হয়েছে বলে পরিবার দাবি করেছে। তবে পুলিশ বলছে, ওই ব্যক্তি পুলিশ দেখে পড়ে গেলে তাঁর মৃত্যু হয়।
কেসমতের পরিবার, এলাকাবাসী ও পুলিশ সূত্রে জানা গেছে, সোমবার রাত নয়টার দিকে স্থানীয় গ্রামপুলিশ (চৌকিদার) মকবুল হোসেন দুজন পুলিশ নিয়ে কেসমতের বাড়ি যান। ডেকে ঘর থেকে বের করে চৌকিদার তাঁকে মারতে মারতে বাড়ি থেকে নিয়ে যান। কিছুক্ষণ পর তাঁকে স্থানীয় পল্লিচিকিৎসক হেমায়েত হোসেনের কাছে নেওয়া হয়। কিন্তু অবস্থার অবনতি হলে কেসমতকে দিঘলিয়া উপজেলা স্বাস্থ্য কমপ্লেক্সে পাঠানো হয়। সেখানে কর্তব্যরত চিকিৎসক ১০টার দিকে তাঁকে মৃত ঘোষণা করেন।
কেসমতের স্ত্রী নাজমা বেগম (৪২) অভিযোগ করেন, মকবুল দুজন পুলিশ নিয়ে এসে তাঁর স্বামীকে ঘর থেকে ডেকে বের করেই মারধর শুরু করেন। তিনি ঠেকাতে গেলে তাঁকে ধাক্কা দিয়ে ফেলে কেসমতকে নিয়ে যান। পরে রাত ১০টার দিকে শোনেন, স্বাস্থ্য কমপ্লেক্সে তাঁর স্বামীর লাশ পড়ে আছে। চৌকিদার আর পুলিশ মিলে তাঁর স্বামীকে পিটিয়ে মেরে ফেলেছে।
কেসমতের শ্যালক জিন্নাত আলী জানান, লাশের বুকের নিচে ও হাঁটুতে আঘাতের চিহ্ন রয়েছে।
দিঘলিয়া উপজেলা স্বাস্থ্য কমপ্লেক্সের চিকিৎসক তাপস পাল বলেন, রাত ১০টার দিকে একজন চৌকিদার একটা ভ্যানে করে কেসমতকে হাসপাতালে আনেন। তিনি পরীক্ষা করে দেখেন, হাসপাতালে আনার আগেই তাঁর মৃত্যু হয়েছে।
থানার ভারপ্রাপ্ত কর্মকর্তা (ওসি) রবিউল ইসলাম দাবি করেন, কেসমত দীর্ঘদিন ধরে কাজের নামে এলাকার লোকজনকে ভারতে নিয়ে যান। কিছুদিন আগেও এলাকার এক ছেলে ভারত থেকে ফিরে তার টাকা ফেরত চায়। এসব নিয়ে স্থানীয় চৌকিদার মকবুল দুজন পুলিশ নিয়ে সোমবার রাতে কেসমতের বাড়ি যান। ওই সময় পুলিশ দেখে কেসমত আহত হন। তিনি বলেন, কেসমতের হাঁটুতে আঘাতের চিহ্ন দেখে থানায় একটি সাধারণ ডায়রি (জিডি) করা হয়েছে। লাশ ময়নাতদন্তের জন্য খুলনা মেডিকেল কলেজ হাসপাতালের মর্গে পাঠানো হয়েছে।</news> 
 <news>এসআইবিএল ফাউন্ডেশনের বস্ত্র বিতরণ
সমাজের সুবিধাবঞ্চিত মানুষের মাঝে বস্ত্র বিতরণ কার্যক্রম হাতে নিয়েছে এসআইবিএল ফাউন্ডেশন। সোস্যাল ইসলামী ব্যাংক লিমিটেডের প্রধান কার্যালয়ে সম্প্রতি ফাউন্ডেশনের এই কর্মসূচির আনুষ্ঠানিক উদ্বোধন করেন এসআইবিএল পরিচালনা পর্ষদ ও এসআইবিএল ফাউন্ডেশনের চেয়ারম্যান মেজর (অব.) রেজাউল হক। এ সময় উপস্থিত ছিলেন ব্যাংকের ব্যবস্থাপনা পরিচালক মো. শফিকুর রহমান, উপব্যবস্থাপনা পরিচালক এ এম এম ফরহাদ প্রমুখ। বিজ্ঞপ্তি। বনানীতে এবি ব্যাংকের শাখা
এবি ব্যাংকের ৮৮তম শাখা রাজধানীর বনানীতে ১১ নম্বর সড়কের এসআরআর কমার্শিয়াল টাওয়ারে সম্প্রতি উদ্বোধন করা হয়েছে। ব্যাংকের পরিচালক এম এ আওয়াল এর উদ্বোধন করেন। অনুষ্ঠানে অন্যান্য পরিচালক ছাড়াও উপস্থিত ছিলেন ব্যাংকের প্রেসিডেন্ট ও ব্যবস্থাপনা পরিচালক (চলতি দায়িত্ব) আহসান আফজাল। বিজ্ঞপ্তি। এমআই সিমেন্টের ৪০% লভ্যাংশ অনুমোদন
মুন্সিগঞ্জের পশ্চিম মুক্তারপুরে অবস্থিত এমআই সিমেন্ট লিমিটেডের (ক্রাউন সিমেন্ট) প্রাঙ্গণে কোম্পানির ১৯তম বার্ষিক সাধারণ সভা সম্প্রতি অনুষ্ঠিত হয়েছে। কোম্পানির চেয়ারম্যান মোহাম্মদ জাহাঙ্গীর আলমের সভাপতিত্বে সভায় ৪০ শতাংশ নগদ লভ্যাংশ অনুমোদিত হয়। উপস্থিত ছিলেন কোম্পানির ব্যবস্থাপনা পরিচালক মো. খবিরউদ্দিন মোল্লা, অতিরিক্ত দুজন ব্যবস্থাপনা পরিচালক মোহাম্মদ আলমগীর কবির ও মোল্লা মোহাম্মদ মজনু, পরিচালক মো. মিজানুর রহমান মোল্লা প্রমুখ। বিজ্ঞপ্তি।</news>