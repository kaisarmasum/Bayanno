পৃথিবীর সব মাতৃভাষা সংরক্ষণ, গবেষণা ও বিকাশের লক্ষ্যে প্রতিষ্ঠিত হয় আন্তর্জাতিক মাতৃভাষা ইনস্টিটিউট। তবে ১০ বছরে সেমিনার, নিউজ লেটার ও স্মরণিকা প্রকাশ ছাড়া প্রতিষ্ঠানটির উল্লেখযোগ্য কোনো কাজ নেই। বাংলাদেশের ক্ষুদ্র জাতিগোষ্ঠীর ভাষা নিয়ে করা একমাত্র কাজ ‘নৃ-ভাষা বৈজ্ঞানিক সমীক্ষা’র একটি খণ্ডের কাজ শেষ হলেও এটি দুই বছর ধরে প্রধানমন্ত্রীর উদ্বোধনের অপেক্ষায় আছে। আন্তর্জাতিক মাতৃভাষা ইনস্টিটিউট আইন–২০১০ অনুযায়ী, এই ইনস্টিটিউটের ২৩টি দায়িত্বের কথা উল্লেখ আছে। তবে সেগুলোর বেশির ভাগই বাস্তবায়িত হয়নি। বিদেশে বাংলা ভাষার প্রসারে এই ইনস্টিটিউটের উল্লেখযোগ্য কোনো কাজ নেই। মাতৃভাষা বিকাশে কাজ করা বিশেষজ্ঞদের মতে, আন্তর্জাতিক মাতৃভাষা ইনস্টিটিউট শিক্ষা মন্ত্রণালয় দ্বারা নিয়ন্ত্রিত বলে এর কোনো স্বাধীন সত্তা নেই। শিক্ষা ও গবেষণায় এই প্রতিষ্ঠানের ওপর আমলাদের প্রভাবের কারণে এটি কোনো কাজ করতে পারছে না বলে মনে করেন তাঁরা। ১৯৯৯ সালের ১৭ নভেম্বর ইউনেসকো একুশে ফেব্রুয়ারির শহীদ দিবসকে আন্তর্জাতিক মাতৃভাষা দিবস স্বীকৃতির পর প্রধানমন্ত্রী শেখ হাসিনা ঢাকায় আন্তর্জাতিক মাতৃভাষা ইনস্টিটিউট প্রতিষ্ঠার ঘোষণা দেন। সে লক্ষ্যে সেগুনবাগিচার শিল্পকলা একাডেমির উত্তর পাশে ১ দশমিক ৩ একর জায়গায় ২০০৩ সালের ৬ মে ১২ তলাবিশিষ্ট বিশাল ভবনের নির্মাণকাজ শুরু হয়। তবে জোট সরকারের সময় এই ভবনের নির্মাণকাজ বন্ধ হয়ে যায়। আওয়ামী লীগ আবার ক্ষমতায় এলে ২০১০ সালে ভবন নির্মাণের কাজ শুরু হয়। এটি ছয়তলা পর্যন্ত নির্মিত হয়েছে। এরপর ২০১১ সালের ২৭ জানুয়ারি আন্তর্জাতিক মাতৃভাষা ইনস্টিটিউটের আনুষ্ঠানিক কার্যক্রম শুরু হয়।একমাত্র বড় কাজ ১০ বছরে প্রতিষ্ঠানটির একমাত্র বড় আকারের কাজ ‘নৃ-ভাষা বৈজ্ঞানিক সমীক্ষা’। বাংলাদেশের বসবাসরত বিভিন্ন ভাষাভাষী জনগোষ্ঠীর ভাষা-পরিস্থিতি ও ভাষিক সম্প্রদায়ের অবস্থা ও অবস্থান জানার জন্য ২০১৩ সালে প্রায় চার কোটি টাকা ব্যয়ে এ সমীক্ষার কাজ শুরু হয়। ২০১৬ সালের জুন মাসে এ সমীক্ষার মাঠপর্যায়ের কাজ শেষ হয়। সমীক্ষার একটি খণ্ডের কাজ শেষ হয়েছে। গবেষক ও সংশ্লিষ্ট কর্মীদের সঙ্গে কথা বলে জানা গেছে, সম্পূর্ণ কাজ শেষ করে ১০ খণ্ড বাংলা ও ১০ খণ্ড ইংরেজিতে বই আকারে প্রকাশ হতে আরও কয়েক বছর সময় লাগবে। মহাপরিচালক অধ্যাপক জীনাত ইমতিয়াজ আলী বলেন, ‘নৃ-ভাষা বৈজ্ঞানিক সমীক্ষার একটি খণ্ডের কাজ শেষ হয়েছে। এটি প্রধানমন্ত্রীকে দিয়ে উদ্বোধনের অপেক্ষায় আছি। আরও দুই খণ্ড প্রকাশ হলে একসঙ্গে তিন খণ্ড প্রকাশ করা হবে।’ নৃ-ভাষা বৈজ্ঞানিক সমীক্ষার পরামর্শক ঢাকা বিশ্ববিদ্যালয়ের ভাষাবিজ্ঞান বিভাগের অধ্যাপক সৌরভ সিকদার। তিনি বলেন, ‘নৃ-ভাষা বৈজ্ঞানিক সমীক্ষার একটি খণ্ড ২০১৮ সালের