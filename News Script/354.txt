<source>kalerkantho</source>
রাত পোহালেই মিরপুর শের-ই-বাংলায় একমাত্র টেস্ট ম্যাচে মুখোমুখি হচ্ছে বাংলাদেশ আর জিম্বাবুয়ে। ঘরের মাঠে খেলার কারণে সিরিজের একমাত্র টেস্টে বাংলাদেশ চাপে থাকবে বলে মনে করেন জিম্বাবুয়ের ভারপ্রাপ্ত অধিনায়ক ক্রেইগ আরভিন। পাশাপাশি টানা ছয় টেস্টে হারেও চাপে থাকবে বাংলাদেশ। নিয়মিত অধিনায়ক সিন উইলিয়ামস না থাকায় জিম্বাবুয়েকে সিরিজের একমাত্র টেস্টে নেতৃত্ব পাওয়া আরভিনের কাছেও বাংলাদেশ খুব পরিচিত দেশ।
প্রথম টেস্টের আগে আরভিন বলেন, 'ঘরের মাঠে সব সময়ই স্বাগতিকরা চাপ অনুভব হয়ে থাকে। অবশ্যই সাম্প্রতিক ফর্মের কারণে আরও বেশি চাপে থাকবে। কিন্তু আমাদের মনোনিবেশ করতে হবে, আমাদের পরিকল্পনা ও শক্তি নিয়ে। টেস্টে ক্রিকেটে বাংলাদেশের ইতিহাস নিয়ে খুব বেশি উদ্বিগ্ন হওয়া চলবে না।'
তিনি আরও বলেন, 'সম্প্রতি বাংলাদেশ টেস্টে খুব বাজে সময় পার করছে। তবে অবশ্যই নিজেদের কন্ডিশনে বাংলাদেশ অনেক বেশি শক্তিশালী প্রতিপক্ষ। কিন্তু এই কন্ডিশন আমাদের কাছে বেশ পরিচিত। কারণ অতীতে এখানে আমরা সফর করেছি। তাই এটি আমাদের কাছে বিদেশের মাটি নয়। টেস্টে ভালো প্রতিন্দ্বন্দিতা হবে।'
সম্প্রতি দেশের মাটিতে শ্রীলঙ্কার বিপক্ষে দুর্দান্ত পারফরমেন্স করেছে জিম্বাবুয়ে। লড়াই করে দুই ম্যাচের সিরিজ ১-০ ব্যবধানে হেরেছে তারা। ২০১৮ সালের বাংলাদেশ সফরে দুই ম্যাচের সিরিজ ১-১ সমতায় শেষ করেছিল জিম্বাবুয়ে। আরভিন বলেন, 'শ্রীলঙ্কার বিপক্ষে আমাদের ভালো একটি সিরিজ ছিল। আমরা দু’টি ম্যাচ খেলেছি, দুটিই ৫ দিনে গড়ায়। ঐ সিরিজ থেকে আমরা মোমেন্টাম অর্জন করেছি। বাংলাদেশের বিপক্ষে এক ম্যাচের টেস্টে সেই ধারাবাহিকতা ধরে রাখতে চাই।'
আইসিসি থেকে খেলার জন্য নিষেধাজ্ঞা প্রত্যাহার করার পর জিম্বাবুয়ে পুর্ননির্মান প্রক্রিয়া শুরু করতে চায়। বাংলাদেশ থেকে নিজেদের যাত্রা শুরু করতে চায় তারা। আরভিন বলেন, 'এটি পুর্ননির্মানের দীর্ঘ প্রক্রিয়া। আমরা এখনই প্রক্রিয়া শুরু করে দিয়েছি। দলে তরুণ খেলোয়াড় আনতে হবে এবং পুল থেকে খেলোয়াড়দের তৈরি করতে হবে। ভালো জায়গায় ফিরতে এটিই আমাদের মূল লক্ষ্য। বছরে যথেষ্ট টেস্ট ম্যাচ দিয়ে এই প্রক্রিয়া শুরু করতে হবে।'