প্রবাসী বাঙালিদের আস্তানাগুলো গড়ে উঠেছে অনেক সময়ই চেইন ইমিগ্রেশনের ফলে। একজন একটা দেশে গিয়ে বসতি স্থাপন করে তারপর তার আত্মীয়দের নিয়ে গেল। সেই আত্মীয়রা আবার তাদের আত্মীয়দের নিয়ে গেল। এভাবে একটা অঞ্চলের অথবা এক ভাষাভাষী লোকেদের বসতি গড়ে ওঠে। যেমন ব্রিটেনে গড়ে উঠেছে সিলেটিদের বসতি। পাঁচ লাখ বাঙালির শতকরা প্রায় নব্বই জনই সিলেটি। এ রকম অভিন্ন পরিচয়ের জনগোষ্ঠী এক জায়গায় বাসা বাঁধলে তারা আদি সাংস্কৃতিক বৈশিষ্ট্য অনেকাংশে বজায় রাখে। স্থানীয় সংস্কৃতি দিয়ে সহজে প্রভাবিত হয় না। অথবা নিজের দেশের অন্য অঞ্চলের সাংস্কৃতিক বৈশিষ্ট্যও সহজে নিজের করে নেয় না। এখানটাতেই ব্রিটেনের বাঙালি আর মার্কিন অথবা ইতালিয়ান বাঙালিদের পার্থক্য। বাংলাদেশের বিভিন্ন অঞ্চল থেকে গিয়ে যারা ইতালি এবং মার্কিন মুলুকে বসতি স্থাপন করেছে, তারা সবাই বাঙালি। এমনকি ভারতীয় বাঙালিরাও সেখানে বাঙালি বলে নিজেদের শনাক্ত করে। এই প্রসারিত বাঙালি পরিচয় প্রতিফলিত হয় তাদের সাংস্কৃতিক কর্মকাণ্ডে। অনেক সাংস্কৃতিক অনুষ্ঠানই তারা আয়োজন করে সবাই মিলে। কী ধরনের সাংস্কৃতিক অনুষ্ঠান করে তারা? প্রথমেই বলতে হয় ধর্মীয় অনুষ্ঠানের কথা। একদিকে ঈদ, অন্যদিকে পূজা। প্রবাসী বাঙালিদের মধ্যে বেশির ভাগই মুসলমান। তাই বাড়িতে বাড়িতে ঈদ হয় ঘটা করে। কিন্তু হিন্দুদের সংখ্যা কম। তাদের বাড়িতে হয়তো সরস্বতীপূজা, লক্ষ্মীপূজা হয়, কিন্তু সর্বজনীন পূজা কমই হয়। লন্ডনে অবশ্য একাধিক জায়গায় দুর্গাপূজা অনুষ্ঠিত হয়। কিন্তু ধর্মীয় পরিচয় ছাপিয়ে বিদেশে বসবাসকারী সব বাঙালির যে পরিচয় ফুটে ওঠে, সে হলো তাদের ভাষিক পরিচয়। জাতিধর্ম-নির্বিশেষে বাঙালিদের সবচেয়ে বড় মিল তাদের ভাষার নামে। আমরা সবাই বাঙালি। বাঙালিদের এই পরিচয় তাদের মুখ্য পরিচয় হয়ে উঠেছে গত সত্তর বছরে। এই সময়ে তারা তাদের ভাষাকে ভালোবাসতে শিখেছে, ভাষার নামে একটি স্বাধীন দেশ গড়ে তুলেছে। সেই ভাষার নামে সুদূর প্রবাসেও দুই বাংলার বাঙালিরা একত্র হয়, একুশে ফেব্রুয়ারি শহীদ দিবস পালন করে। এমনকি সেই প্রবাসে তারা এই দিনের প্রতীক—শহীদ মিনার গড়ে তুলেছে। যেমন লন্ডনের টাওয়ার হ্যামলেটসের একটি পার্কে। তীব্র শীত উপেক্ষা করে লন্ডনের বাঙালিরা অনেকেই সেই শহীদ মিনার চত্বরে মিলিত হয়ে রক্তে রাঙানো একুশে ফেব্রুয়ারির ভাষাশহীদদের স্মরণ করে।
কিন্তু এখন বাঙালিয়ানা প্রকাশের এর থেকেও গুরুত্বপূর্ণ উপলক্ষ হলো পয়লা বৈশাখ—বাংলা নববর্ষের প্রথম দিন। অস্ট্রেলিয়া, এশিয়া, ইউরোপ ও আমেরিকা মহাদেশে প্রবাসী বাঙালিরা দিনটি পালন করে উৎসাহ-উদ্দীপনার মধ্য দিয়ে। কিন্তু ইংল্যান্ডের নানা জায়গায়, বিশেষ করে লন্ডনে, ইতালির রোমে, অস্ট্রেলিয়ার সিডনিতে, আমেরিকার নিউইয়র্কে দিনটি পালিত হয় নাচ-গান, দেশীয় খাবারসহ নানা রকম অনুষ্ঠানের মধ্য দিয়ে।