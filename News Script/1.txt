আমাদের সামনে আমরা যা কিছু দেখছি—সবই আসলে পুরকৌশলের অংশ। পুরকৌশলীরাই আমাদের সভ্যতার কারিগর। মানুষের বসবাসের অনুপযোগী একটি জায়গাকে বাসোপযোগী করে তোলার মূল কাজ পুরকৌশলীদের। মূলত চারটি ভাগে পড়ানো হয় এই বিষয়—স্ট্রাকচারাল ইঞ্জিনিয়ারিং, জিওটেকনিক্যাল ইঞ্জিনিয়ারিং, ট্রান্সপোর্টেশন ইঞ্জিনিয়ারিং এবং এনভায়রনমেন্টাল ইঞ্জিনিয়ারিং। একটি ভবনের নকশা করা থেকে শুরু করে নকশা বাস্তবায়ন—সবকিছু শেখানো হয় স্ট্রাকচারাল ইঞ্জিনিয়ারিংয়ে। এই নকশা করার ক্ষেত্রে নানা বিষয় মাথায় রাখতে হয়। এ বিষয়গুলো সব হাতে-কলমে শেখানোও সম্ভব হয় না। সে জন্য একজন স্ট্রাকচারাল ইঞ্জিনিয়ারিংয়ের শিক্ষার্থীকে সফটওয়্যার সম্পর্কেও জানতে হয়। এরপর জিওটেকনিক্যাল ইঞ্জিনিয়ারিংও বড় জায়গা। একটা স্থাপনার ভিত্তি কীভাবে করতে হয়, ভবনের স্থায়িত্ব থাকবে কি না, এসব বিবেচনায় নিয়ে জায়গার উন্নয়ন করার বিদ্যা শেখানো হয় এই কোর্সে। অন্যদিকে আমাদের অন্যতম প্রধান সমস্যা—যানজট রোধে করণীয়গুলো নির্ধারণ করতে পারেন ট্রান্সপোর্টেশন ইঞ্জিনিয়াররা। বাসা থেকে বের হয়ে আপনি কোথাও যাবেন, এই যাত্রা ঝঞ্ঝাটমুক্ত করার দায়িত্ব তাঁদের। আর এনভায়রনমেন্টাল ইঞ্জিনিয়ারিং এখন সারা বিশ্বেই খুব গুরুত্ব পাচ্ছে। আমাদের বায়ুমণ্ডল দিন দিন দূষিত হচ্ছে। এর বিপরীতে আমরা কিন্তু ধীরে ধীরে ‘গ্রিন এনভায়রনমেন্ট’–এর দিকে যাচ্ছি। আমরা একটা ভবন তৈরি করলেও সেখানে সবুজের আধিপত্য রাখতে চাই। এসব বিবেচনায় নিয়ে আমরা বাংলাদেশের প্রেক্ষাপটে কয়েকটি জিনিস পড়াচ্ছি। যেমন বায়ুমান ঠিক রাখা কিংবা বিশুদ্ধ পানি নিশ্চিত করা।
সহজ ভাষায় বললে এই চারটিই হলো পুরকৌশলের মূল বিষয়। চতুর্থ বর্ষে গিয়ে একজন শিক্ষার্থী যেকোনো একটি বিষয় মূল বা মেজর হিসেবে বেছে নেন। তাঁরা সেই বিষয়ে বিশেষজ্ঞ হয়ে ওঠেন। এ ছাড়া প্রথম দুই বছরে সরকার ব্যবস্থা থেকে শুরু করে সমাজবিজ্ঞান, অর্থনীতি, হিসাববিজ্ঞানও পড়ানো হয়। এ ছাড়া থাকে যোগাযোগ উন্নয়নের মতো বিষয়।
বাংলাদেশ এখন মধ্যম আয়ের রাষ্ট্র। আমরা যেভাবে একটু একটু করে উন্নত হচ্ছি, সেটা বেশ আশাব্যঞ্জক। আমাদের অর্থনৈতিক প্রবৃদ্ধিও ভালো। যেভাবে উন্নয়ন প্রকল্প গৃহীত হচ্ছে, আগামী ১০০ বছরেও আমাদের দেশে অনেক কাজ হবে। তাই আমি মনে করি, পুরকৌশলের স্নাতকদের বেকার থাকার সুযোগ নেই। এই মুহূর্তে যত বেশি মেধা পাওয়ার প্রয়োজন, আমরা তা পাচ্ছি না। যার কারণে বাইরের দেশ থেকে আনতে হচ্ছে। এখানে বড় একটি সুযোগ আছে এ দেশের শিক্ষার্থীদের। এর বাইরে বিভিন্ন সরকারি-বেসরকারি প্রতিষ্ঠানে পুরকৌশলীদের পদ আছে। কিছু আছে পরামর্শক প্রতিষ্ঠান, আর কিছু নির্মাণ ঠিকাদারী প্রতিষ্ঠান। এর বাইরেও পুরকৌশল পড়ে অনেকেই উদ্যোক্তা হচ্ছেন। সব মিলিয়ে আমাদের দেশের বাস্তবতায় আমি মনে করি, শীর্ষ তিন পেশার মধ্যে পুরকৌশল অন্যতম।