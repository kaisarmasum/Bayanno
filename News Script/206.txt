<source>kalerkantho</source>
বাংলাদেশের কাঁধে যখন মিয়ানমারের ১২ লাখেরও বেশি রোহিঙ্গার বোঝা তখন কাছের বন্ধু ও পরাশক্তি চীন কার্যত নীরব, নিষ্ক্রিয়। রোহিঙ্গা সংকটকে বাংলাদেশ ও মিয়ানমারের সমস্যা হিসেবে উল্লেখ করে চীন কার্যত দ্বিপক্ষীয় যোগাযোগ ও আলোচনার ওপর জোর দিচ্ছে। দ্বিপক্ষীয়ভাবে সমস্যা সমাধান করতে চায় বাংলাদেশও। তবে মিয়ানমার যাতে দ্বিপক্ষীয় চুক্তি মেনে রোহিঙ্গাদের দ্রুত ফিরিয়ে নেওয়া শুরু করে সে জন্য বন্ধু চীনের সহযোগিতা চায় বাংলাদেশ।
সফর প্রস্তুতি-সংশ্লিষ্টদের সঙ্গে কথা বলে জানা গেছে, আগামী ১ থেকে ৬ জুলাই প্রধানমন্ত্রী শেখ হাসিনার চীন সফরে দুই দেশের মধ্যে ছয়-সাতটি চুক্তি সই হওয়ার কথা রয়েছে। তবে এই সফরে চুক্তির চেয়েও গুরুত্বপূর্ণ হয়ে উঠেছে রোহিঙ্গা ইস্যু। ২০১৭ সালে মিয়ানমার থেকে বাংলাদেশে রোহিঙ্গার ঢল নামার পর প্রধানমন্ত্রী শেখ হাসিনার এটিই প্রথম চীন সফর। আর এ সফরে তিনি চীনের প্রেসিডেন্ট শি চিনপিং ও প্রধানমন্ত্রী লি খোয়াছিয়াংয়ের সঙ্গে আলাদা বৈঠক করবেন।
কূটনৈতিক সূত্রগুলো বলছে, রোহিঙ্গা সংকট সমাধানে চীনের যে ভূমিকা বাংলাদেশ চেয়েছিল তা এখনো পায়নি। পশ্চিমা বিশ্ব রোহিঙ্গা সংকট সমাধানে মিয়ানমারের ওপর বৈশ্বিক চাপ সৃষ্টি ও জবাবদিহির ক্ষেত্রে চীনকে বড় বাধা হিসেবে চিহ্নিত করে আসছে। ২০১৬ সালে চীনের প্রেসিডেন্ট শি চিনপিংয়ের বাংলাদেশ সফরের মধ্য দিয়ে দুই দেশের সম্পর্ক ও বন্ধুত্ব যে নতুন মাত্রায় উন্নীত হয়েছিল সে অনুযায়ী বেইজিংয়ের পক্ষ থেকে রোহিঙ্গা ইস্যুতে সাড়া পাওয়া যায়নি।
জানা গেছে, ২০১৭ সালে নতুন করে রোহিঙ্গা সংকট শুরুর পর সহযোগিতা চাইতে প্রধানমন্ত্রী শেখ হাসিনা চীন সফর করতে চেয়েছিলেন। কিন্তু চীনের দিক থেকে সে সময় তেমন সাড়া মেলেনি। এ বছর আরো আগের দিকে প্রধানমন্ত্রীর সফরের কথা থাকলেও শেষ পর্যন্ত দুই দেশের জন্য সুবিধাজনক সময় মেলেনি। অবশেষে এবার যে সফর হচ্ছে তাতে প্রধানমন্ত্রী অন্তত রোহিঙ্গা সংকট নিয়ে বাংলাদেশের বিপদ ও দুর্ভাবনার কথা সরাসরি চীনকে জানানোর এবং এ নিয়ে আলোচনার সুযোগ পাবেন।
প্রধানমন্ত্রী শেখ হাসিনা গত বুধবার জাতীয় সংসদে বলেছেন, রোহিঙ্গাদের অতি দ্রুত ফেরত পাঠানো না গেলে বাংলাদেশের নিরাপত্তা ও স্থিতিশীলতা ব্যাহত হওয়ার আশঙ্কা রয়েছে। পররাষ্ট্রমন্ত্রী ড. এ কে আব্দুল মোমেনও বারবার এ বিষয়ে বিদেশিদের সতর্ক করেছেন। বিশেষ করে চীন প্রসঙ্গেও তিনি বলেছেন যে রোহিঙ্গারা না ফিরলে এর প্রভাব চীনের সম্ভাব্য বিনিয়োগ ও ব্যবসা-বাণিজ্যের ওপর পড়তে পারে।নাম প্রকাশে অনিচ্ছুক এক কূটনীতিক কালের কণ্ঠকে বলেন, চীনের সঙ্গে বাংলাদেশের সম্পর্ক স্ট্র্যাটেজিক মাত্রায় উন্নীত হয়েছে। বাংলাদেশের জনগণ মনে করে, চীন চাইলেই রোহিঙ্গা সংকট সমাধান করতে পারে।পররাষ্ট্রমন্ত্রী ড. এ কে আব্দুল মোমেন প্রধানমন্ত্রীর চীন সফরে রোহিঙ্গা ইস্যুতে বড় অগ্রগতি প্রত্যাশা করে বলেছেন, ‘মিয়ানমার যেহেতু চীনকে শ্রদ্ধা ও পছন্দ করে, আমাদের ধারণা, চীন যদি বলে তাহলে মিয়ানমার ত্বরিত গতিতে এই প্রত্যাবর্তন ব্যবস্থা শুরু করতে পারে। রাষ্ট্রদূত ও অন্যদের সঙ্গে আলোচনায় চীন আমাদের যে ধরনের ধারণা দিচ্ছে তা হলো তারা আমাদের সঙ্গে একমত। বাস্তুচ্যুত লোকজন ফিরে যাক তা তারাও চায়। আমরা আশাবাদী।’