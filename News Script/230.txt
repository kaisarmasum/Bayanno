<title>নির্মাণাধীন ভবনের লোহার খুঁটি পড়ে একজনের মৃত্যু</title> 
 <news>নির্মাণাধীন ভবনের ওপর থেকে শাটারিংয়ের লোহার পাইপ (শাটার) পড়ে গতকাল রাজধানীর বসুন্ধরা আবাসিক এলাকায় একজন নিহত হয়েছেন। পুলিশ ও প্রত্যক্ষদর্শীরা জানিয়েছেন, যমুনা গ্রুপের মালিকানাধীন যমুনা ফিউচার পার্কের একটি নির্মাণাধীন বহুতল ভবন থেকে লোহার খুঁটি নিচে পড়লে শাহীন মিয়া (৪০) নামের ওই ব্যক্তি নিহত হন। এ নিয়ে ওই এলাকায় ভাঙচুর ও রাস্তা অবরোধের চেষ্টা করে কিছু মানুষ। পরে পুলিশ ফাঁকা গুলি ছুড়ে তাদের ছত্রভঙ্গ করে দেয়।
নিহত শাহীন মিয়া ক-১৮৬ ঘাটপাড়া কুড়িল বিশ্বরোড এলাকায় পৈতৃক টিনশেড বাসায় থাকতেন। তিনি ব্যবসায়ী। তাঁর দুই মেয়ে ও এক ছেলে রয়েছে।
প্রত্যক্ষদর্শীরা জানান, গতকাল সকাল ১০টার দিকে মোটরসাইকেল নিয়ে বসুন্ধরা আবাসিক এলাকার নর্থ-সাউথ বিশ্ববিদ্যালয়ের সামনের রাস্তা দিয়ে যাচ্ছিলেন শাহীন। এলাকার সীমানা লাগোয়া যমুনা ফিউচার পার্কের একটি ভবনের কাজ চলছিল। শ্রমিকেরা ক্রেনে করে শাটারিংয়ের পাইপ ওপরে তুলছিলেন। এ সময় হঠাৎ ক্রেনের রজ্জু ছিঁড়ে পাইপগুলো রাস্তায় থাকা শাহীনের মাথায় পড়ে। ঘটনাস্থলেই তিনি মারা যান। খবর পেয়ে পুলিশ ঘটনাস্থলে আসে। এ সময় স্থানীয় কিছু মানুষ যমুনা ফিউচার পার্কের দিকে ইটপাটকেল নিক্ষেপ শুরু করে। যমুনার নিরাপত্তাকর্মীরাও পাল্টা ইটপাটকেল ছোড়ে। পরে পুলিশ পরিস্থিতি নিয়ন্ত্রণে আনে।
ভাটারা থানার উপপরিদর্শক মোস্তাফিজুর রহমান বলেন, শাহীনের লাশ ময়নাতদন্তের জন্য ঢাকা মেডিকেল কলেজ মর্গে পাঠানো হয়েছে। আর তাঁর স্বজনেরা মামলার প্রস্তুতি নিচ্ছেন।
নিহত শাহীনের শ্যালক জুয়েল মোল্লা জানান, কুড়িল বিশ্বরোডে স্ত্রী হাফিজা বেগম, মেয়ে সাহিমা শাহীন (১১), সারিকা শাওন (৮) ও আড়াই বছরের ছেলে সাইফ আহমদকে নিয়ে থাকতেন শাহীন মিয়া।
 গোপালগঞ্জের নাম বদলে যাবে—এমন মন্তব্যের মাধ্যমে মানহানির অভিযোগে বিএনপির চেয়ারপারসন খালেদা জিয়ার বিরুদ্ধে করা মামলার আবেদন খারিজ করে দিয়েছেন আদালত। গতকাল মঙ্গলবার সকালে জননেত্রী পরিষদ নামের একটি সংগঠনের সভাপতি এ বি সিদ্দিক ঢাকার মুখ্য মহানগর হাকিম আদালতে এই আবেদন করেন।
দুপুরে মহানগর হাকিম আসাদুজ্জামান নুর বাদীর জবানবন্দি গ্রহণ করেন। বিকেলে বাদীর নালিশি আবেদনটি খারিজ করে দেন আদালত। মানহানির অভিযোগে সংক্ষুব্ধ ব্যক্তি আদালতে নালিশি আবেদন না করায় আদালত তা খারিজ করেন। বাদী আরজিতে বলেন, খালেদা জিয়া গোপালগঞ্জবাসীকে অপমানিত করেছেন। তাঁর এ ধরনের বক্তব্য গোপালগঞ্জবাসীর জন্য মানহানিকর। তিনি (বাদী) একজন গোপালগঞ্জবাসী হিসেবে মানহানির অভিযোগে এই আবেদন করলেন। বাদীপক্ষে মামলা পরিচালনা করেন রাফিকুল ইসলাম মোল্লা|>
জাতীয় প্রেসক্লাবে ও সাংবাদিকদের ওপর হামলার প্রতিবাদে বিক্ষোভ সমাবেশ করেছে বাংলাদেশ ফেডারেল সাংবাদিক ইউনিয়নের (বিএফইউজে) একাংশ ও ঢাকা সাংবাদিক ইউনিয়নের (ডিইউজে) একাংশ। গতকাল মঙ্গলবার জাতীয় প্রেসক্লাব প্রাঙ্গণে এ সমাবেশ হয়।
সমাবেশে বক্তারা বলেন, পুলিশের সহায়তায় গত রোববার প্রেসক্লাবে ও সাংবাদিকদের ওপর হামলা করেছিল দুর্বৃত্তরা। কিন্তু এ হামলাকে পতাকা মিছিল বলে মন্তব্য করেছেন ডিএমপির কমিশনার। আগামী ২৪ ঘণ্টার মধ্যে তাঁর এই বক্তব্য প্রত্যাহার করতে হবে। সমাবেশে বন্ধ গণমাধ্যম খুলে দেওয়ারও দাবি জানান বক্তারা।
বিএফইউজের একাংশের সভাপতি রুহুল আমিন গাজীর সভাপতিত্বে সমাবেশে ডিইউজের একাংশের সভাপতি আবদুল হাই শিকদার, সাধারণ সম্পাদক জাহাঙ্গীর আলম প্রধান প্রমুখ বক্তব্য দেন