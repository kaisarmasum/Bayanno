একটি ভাষায় অন্য ভাষার শব্দ থাকে; এক ভাষা ধার করে অন্য ভাষা থেকে। কিন্তু সেই গ্রহণটা হয় প্রকাশ বৈচিত্র্যের জন্য, ভাষার পৃথিবীর বিস্তার ঘটানোর জন্য। গ্রহণ—অথবা ঋণ—আত্মীকৃত্য হয়ে যায়, যেমন হসপিটাল হয়ে যায় হাসপাতাল। কিন্তু যে বিদেশি শব্দের বিপরীতে দেশীয় একাধিক এবং প্রচলিত শব্দ থাকে, সেই শব্দ কেন ব্যবহার করব? কেন ভাষার ক্রিয়াপদ এবং বিশেষগুলো অন্য ভাষার হাতে তুলে দেব? বাংলিশ হচ্ছে চমকের জন্য ইংরেজি শব্দ ও পদের অকারণ ব্যবহার; বাংলায় ইংরেজি উচ্চারণের মেজাজটা ধরে এ রকম একটি তৃপ্তি নেওয়া যে আমি বাংলা বলছি বটে, কিন্তু ভাই, আমার ইংরেজিটাই বেশি আসে। ইংরেজরা যে ভাষা ব্যবহার করবে অনানুষ্ঠানিক আড্ডায়, তাকে আনুষ্ঠানিক রূপ দিয়ে আমরা একটা ভাসা ভাসা ভাষায় কথা বলে যাই।বাংলাতে ইংরেজি শব্দ আসবে, অবশ্যই কিন্তু তার একটা অনিবার্যতা থাকবে, তাদের ব্যবহারটাও সীমিত থাকবে। কিন্তু বাংলিশে সেই অনিবার্যতা নেই, অথবা থাকলেও থাকে ভিন্ন মাত্রা, যেন কেউ পণ করে ফেল যে ইংরেজির চমকটা না দেখালে বাংলাটা খুব ‘আনস্মার্ট’ হয়ে যাবে। আমাদের এফএম রেডিওগুলো বাংলিশটাকে বৈধতা দিয়ে দিলে বাংলিশওয়ালাদের আর পেছন ফিরে তাকাতে হয়নি।এই যে আমরা না শিখতে পারছি বাংলা, না ইংরেজি, এতে লাভটা তুলে নেয় বাজার। কারণ, প্রকাশের সক্ষমতা না থাকায় আমরা চমকটাকে সার ভেবে ওই বাজারের দাবিগুলোর কাছে নিজেদের সক্ষমতা বন্ধক দিয়ে দিই। আমি বিশ্বাস করি, আমাদের ভাষায় যে নৈরাজ্য, যে বিশৃঙ্খলাও তার প্রভাব পড়ে আমাদের জীবনাচরণে। আমাদের কাজেও এখন শৃঙ্খলা নেই। বাংলিশ বাজারই তৈরি করেছে। এর উদ্দেশ্য আমাদের ভাষা-অক্ষম করে আমাদের ভোক্তা করে রাখা। যারা ভাষার শক্তিটা কাজে লাগায়, তারা এর প্রতিরোধ করে। অথবা বাজার থেকে ফায়দা তুলে নেয়, যেমন নানা দেশ থেকে আসা আমাদের দেশের করপোরেট বাজারের ব্যবস্থাপকেরা।যদি বুঝতাম, বাংলিশের অবস্থান ভাষার অনেক রূপের মাত্র একটি, তাহলে আপত্তি ছিল না। কিন্তু আমাদের ভাষা ব্যবহার তালগোল পাকিয়ে গেছে। আঞ্চলিক ভাষাগুলোও স্বাতন্ত্র্য হারাচ্ছে। এখন মিডিয়ার ভাষা, ঢাকা-র ভাষা, রাজত্ব করছে। এই ভাষাও তো তৈরি করা। এই ভাষাও, মনে রাখতে হবে বাজারের তৈরি। টেকনাফ থেকে তেঁতুলিয়া এক ভাষা হলে যে সামান্যীকরণ হয়, তাকে পশ্চিমের আগ্রাসী ম্যাকডোনাল্ডাইজেশনের সঙ্গে তুলনা করা যায়। বৈচিত্র্য না থাকলে সবাই একই খাবার খাবে, একই বিনোদন চাইবে এবং একসময় একই চিন্তা করবে। মন্দ কী?