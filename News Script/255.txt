<source>kalerkantho</source>
রাজধানীর পরই বেশি পোশাক কারখানা রয়েছে চট্টগ্রাম, গাজীপুর ও নারায়ণগঞ্জে। ক্রেতাজোট অ্যাকর্ড ও অ্যালায়েন্সের খবরদারি ও নানা শর্তের কারণে ছোট ছোট কারখানা বন্ধ হয়ে গেছে। অনেক কারখানা মালিক ঋণখেলাপি হয়েছেন, বেতন দিতে পারছেন না কর্মীদের। সে কারণে কোনো কোনো উদ্যোক্তা ব্যবসা গুটিয়ে নিতে চলেছেন। এসব এলাকায় গত তিন থেকে পাঁচ বছরের মধ্যে নিট ও ওভেন পোশাকের কয়েক শ কারখানা বন্ধ হয়ে গেছে।
চট্টগ্রাম থেকে আমাদের নিজস্ব প্রতিবেদক রাশেদুল তুষার জানান, দেশের তৈরি পোশাকের বাজার ২০০৫ সালে যখন বিশ্বব্যাপী অবস্থান জানান দিচ্ছিল সেই সময়ে এ খাতের রপ্তানি আয় ৬৯০ কোটি ডলারের মধ্যে চট্টগ্রামের অবদান ছিল ১৮১ কোটি ডলার। অর্থাৎ ২৬ শতাংশের বেশি। গত বছর এ খাতে রপ্তানি আয় দাঁড়ায় তিন হাজার ৩০৭ কোটি ডলার। এর মধ্যে চট্টগ্রামের পোশাক খাতে রপ্তানি আয় ১৩৩ কোটি ডলার, যা মোট রপ্তানি আয়ের মাত্র ৪ শতাংশ। এর সঙ্গে চট্টগ্রামের দুই রপ্তানি প্রক্রিয়াকরণ অঞ্চলের (ইপিজেড) পোশাক খাতের ৬.৮ শতাংশ অবদান যোগ করলে ১০ শতাংশের বেশি হয়।
বিজিএমইএ থেকে প্রাপ্ত তথ্য অনুযায়ী, ২০০৫ সালে চট্টগ্রামে চালু থাকা ৬১০টি গার্মেন্ট কারখানার মধ্যে সরাসরি রপ্তানি (ইউডি-ইউটিলাইজেশন ডিক্লারেশন) করার অনুমতি ছিল ৩৩৯টির। বাকিগুলো মূলত সাবকন্ট্রাক্টে কাজ করত। অথচ গত বছর চট্টগ্রামে চালু ছিল ৩২৮টি কারখানা। এর মধ্যে সরাসরি রপ্তানির অনুমোদন রয়েছে মাত্র ১৮৬টি কারখানার। আর ১৪২টি কারখানা চলে সাবকন্ট্রাক্টে।
বিজিএমইএ থেকে প্রাপ্ত পরিসংখ্যান অনুযায়ী, সাভারের রানা প্লাজা ট্র্যাজেডির পর চট্টগ্রামে ১৪০টি কারখানা বন্ধ হয়েছে। বেকার হয়েছে ৪৬ হাজার কর্মী। এর মধ্যে গত তিন বছরেই চট্টগ্রামে ১১০টি কারখানা বন্ধ হয়ে বেকার হয়েছে ৩৩ হাজার কর্মী।
বিজিএমইএর সহসভাপতি এ এম চৌধুরী সেলিম কালের কণ্ঠকে বলেন, ‘একটি ছোট কারখানারও চাহিদামতো অবকাঠামোগত উন্নয়নকাজ করতে চার থেকে পাঁচ কোটি টাকার প্রয়োজন ছিল। কিন্তু সেভাবে ব্যাংক সাপোর্ট পাইনি। গ্যাস, বিদ্যুৎ ও অবকাঠামোগত সংকটের পাশাপাশি সব কাজ ঢাকাকেন্দ্রিক হওয়ার কারণে গার্মেন্ট খাত এগোচ্ছে না।’
গাজীপুর থেকে নিজস্ব প্রতিবেদক শরীফ আহেমদ শামীম জানান, সেখানেও একে একে বন্ধ হচ্ছে পোশাক কারখানা। বন্ধ হয়ে যাওয়া কারখানাগুলোর মধ্যে বিজিএমইএর অন্তর্ভুক্ত ৭৬টি কারখানা রয়েছে। মালিকরা বলছেন গ্যাস, বিদ্যুৎ, শ্রমিক মজুরি তথা উৎপাদন খরচ বৃদ্ধি, কমপ্লায়েন্ট খরচ ইত্যাদির কারণে লোকসান এবং ক্রেতাসংকটের কারণে কারখানা বন্ধ করে দিতে হচ্ছে।