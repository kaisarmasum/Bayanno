<source>news24</source>

ফরিদপুরে কৃষি ব্যাংক মধুখালী শাখা থেকে কৃষকের মাঝে বিতরণ করার জন্য কৃষি ঋণ প্রকল্পের টাকা আত্মসাতের মামলায় ৭ জনকে ৬ বছরের করে সশ্রম কারাদণ্ড দিয়েছে আদালত। একই সাথে তাদের প্রত্যেককে ৫৫ লাখ ৪৪ হাজার টাকা জরিমানা করা হয়েছে। জরিমানা অনাদায়ে তাদের আরও ৬ মাসের বিনাশ্রম কারাদণ্ড ভোগ করতে হবে। ফরিদপুরের বিশেষ জজ আদালতের জজ মো. মতিয়ার রহমান মঙ্গলবার দুপুরে এ রায় প্রদান করেন।
সাজাপ্রাপ্তরা হলেন, মধুখালী উপজেলা শষ্য গুদাম ঋণ প্রকল্পের গুদাম রক্ষক মোতাহার হোসেন মিয়া, প্রকল্পের সাধারণ সম্পাদক শাহ জালাল, মধুখালী শস্য গুদাম ঋণ প্রকল্প মধুখালী গুদাম পরিচালনা কমিটির সদস্য সোহরাব শেখ, মো. হাসেম মল্লিক, মো. মহসিন শরীফ ও সাখাওয়াত মোল্লা।
রায় ঘোষণার সময় সাজাপ্রাপ্তদের মধ্যে ছয়জন আদালতে হাজির ছিলেন। আদেশের পর তাদেরকে জেলা কারাগারে নিয়ে যাওয়া হয়। রায় প্রদানের সময় মধুখালী শস্য গুদাম ঋণ প্রকল্প মধুখালী গুদাম পরিচালনা কমিটির সদস্য ছগির আহমেদ অনুপস্থিত ছিলেন।
মামলা সূত্রে জানা গেছে, মধুখালী কৃষি ব্যাংক শাখা থেকে ২০১৩-১৪ ও ২০১৪-১৫ অর্থবছরে শষ্য গুদাম ঋণ প্রকল্পের আওতায় ৬৬ জন কৃষকের মাঝে ঋণ বিতরণ করা হয়। এ বাবদ শতকরা ৮০ টাকা হারে কৃষকদের ৫৫ লাখ ৪৪ হাজার টাকার শষ্য গুদামে মজুদ রেখে অভিযুক্তরা আত্মসাত করেন। মধুখালী কৃষি ব্যাংকের তৎকালীন শাখা ব্যবস্থাপক ইউনুস আলী মিয়া বাদী হয়ে এ ঘটনায় ৮ জনকে আসামি করে ২০১৪ সালের ২৫ নভেম্বর মধুখালী থানায় একটি মামলা দায়ের করেন।
পরবর্তীতে দুদুকের ফরিদপুর কার্যালয়ের উপ-সহকারী পরিচালক ইকবাল হোসেন মামলাটি তদন্ত করে আসামিদের বিরুদ্ধে ৪০৮/১০৯ ধারায় চার্জশীট দাখিল করেন। মামলার এক নম্বর আসামি প্রকল্পের সভাপতি নুরুল ইসলাম মোল্যা ইতিমধ্যে মৃত্যুবরণ করেছে। এ মামলায় পরবর্তিতে সাতজনকে অভিযুক্ত হরে আদালতে চার্জশিট দেন তদন্তকারী কর্মকর্তা।
দুদুকের আইনজীবী মজিবর রহমান বলেন, অভিযুক্তদের বিরুদ্ধে অভিযোগ সন্দেহাতীতভাবে প্রমাণিত হওয়ায় আদালত প্রত্যেককে কারাদণ্ড ও অর্থদণ্ড প্রদান করেছেন।