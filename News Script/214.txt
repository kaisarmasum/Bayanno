<source>kalerkantho</source>
সাবেক রাষ্ট্রদূত এম হুমায়ুন কবির কালের কণ্ঠকে বলেন, ‘প্রধানমন্ত্রীর চীন সফর অত্যন্ত গুরুত্বপূর্ণ। রোহিঙ্গা ইস্যুতে চীনের অবস্থান মূল্যায়ন বা পুনর্মূল্যায়নের জন্য আমাদের দিক থেকে সর্বোত্তম চেষ্টা হিসেবে মনে করা যেতে পারে। সেদিক থেকে আমরা আশা করতে পারি।’
তিনি বলেন, চীন ইচ্ছা করলেই বাংলাদেশকে এ ক্ষেত্রে সহযোগিতা করতে পারে। চীনারা তো এ ক্ষেত্রে সহযোগিতা করা শুরু করেছিল। প্রত্যাবাসন চুক্তি সই হওয়ার আগে চীন সক্রিয় ছিল। প্রধানমন্ত্রীর সফরের মধ্য দিয়ে চীনকে এ ইস্যুতে আরো সক্রিয় করা যায় কি না তাই দেখা দরকার।
ঢাকা বিশ্ববিদ্যালয়ের সেন্টার ফর জেনোসাইড স্টাডিজের পরিচালক ও ভূ-রাজনৈতিক বিশ্লেষক ড. ইমতিয়াজ আহমেদ কালের কণ্ঠকে বলেন, বাংলাদেশ ও মিয়ানমার—দুই দেশের সঙ্গেই নিরাপত্তা পরিষদে ‘ভেটো’ ক্ষমতাসম্পন্ন চীনের বড় ধরনের অর্থনৈতিক সম্পর্ক আছে। এখন যদি এই দুই দেশের (বাংলাদেশ ও মিয়ানমার) মধ্যে সমস্যাটা থেকে যায় এবং চীন যদি কিছুই না করে তাহলে একটা সময়ে চীনের সঙ্গে অর্থনৈতিক বিষয়ে বাংলাদেশের আগ্রহের অভাব দেখা দেবে। অন্যদিকে চীন যদি সমাধানের দিকে যায় তাহলে বাংলাদেশের সঙ্গেও আরো বড় ধরনের সম্পর্ক তৈরি হতে পারে।
তিনি বলেন, সবচেয়ে গুরুত্বপূর্ণ বিষয় হলো—চীনের স্বার্থেই এ সমস্যার সমাধান হওয়া প্রয়োজন। বাংলাদেশ ও মিয়ানমার—দুই দেশেই বড় বিনিয়োগ করতে যাচ্ছে চীন এবং এই দুই দেশই চীনের ‘বেল্ট অ্যান্ড রোড ইনিশিয়েটিভে (বিআরআই)’ আছে। চীনই এখানে বড় ভূমিকা রাখতে পারে।
চীনে বাংলাদেশের সাবেক রাষ্ট্রদূত ও বর্তমানে বাংলাদেশ ইনস্টিটিউট অব ইন্টারন্যাশনাল অ্যান্ড স্ট্র্যাটেজিক স্টাডিজের (বিআইআইএসএস) চেয়ারম্যান মুনশি ফয়েজ আহমেদ কালের কণ্ঠকে বলেন, ‘রোহিঙ্গা সংকট অত্যন্ত জটিল। এ সংকটের কারণে চীনের সঙ্গে আমাদের সম্পর্ক পরীক্ষার মধ্যে পড়বে তা আমি মনে করি না। আমরা যেভাবে চাচ্ছি ভারত তো সেভাবে কথাবার্তা বলছে না। তাহলে তো ভারতের সঙ্গেও আমাদের সম্পর্ক পরীক্ষায় পড়তে পারে। ওই দেশগুলোকে দূরে সরানো নয়, বরং হাতে রেখে কিভাবে লাভজনক হয় সে চেষ্টা আমাদের করতে হবে।’