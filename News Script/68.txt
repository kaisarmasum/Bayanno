<source> kalerkantho.com </source>


ভারতের মাটিতে টেস্ট সিরিজে দলে থাকলেও কোনো ম্যাচের একাদশে সুযোগ পাননি। এরপর পাকিস্তানের বিপক্ষে টেস্ট স্কোয়াড থেকে বাদ। তবে জিম্বাবুয়ের বিপক্ষে পরের টেস্টেই কিনা প্রত্যাবর্তন মুস্তাফিজুর রহমানের! তবে জাতীয় দলের কোচ রাসেল ডমিঙ্গো জানিয়েছেন, স্কোয়াডে থাকলেও এ টেস্টের একাদশের জন্য বিবেচনা করা হচ্ছে না এই বাঁহাতি পেসারকে।
পাড়ার খেলায় যেমন দুর্বল বা ছোট কাউকে 'দুধভাত' হিসেবে দলে রাখা হয়, মুস্তাফিজের অবস্থাটাও হয়েছে তেমনই। দলে আছেন, কিন্তু আসল খেলায় থাকার সুযোগ নেই। আজ সংবাদ সম্মেলনে জাতীয় দলের প্রধান কোচ বিষয়টি পরিস্কার করে বলেন, 'মুস্তাফিজের অবস্থা নিয়ে কিছুটা ভুল বোঝাবুঝি তৈরী হয়েছে। আমি এখনো মনে করি না, টেস্টের জন্য ও প্রস্তুত। ডান হাতি ব্যাটসম্যানের দিকে বল ঢোকানোর টেকনিক্যাল কাজ আগে করতে হবে।' স্কোয়াডে মুস্তাফিজকে ফেরানোটা নতুন বোলিং কোচের সঙ্গে সময় কাটানোর প্রক্রিয়ার অংশ- বলেছেন ডমিঙ্গো। জিম্বাবুয়ের বিপক্ষে টেস্টে তাকে খেলানো হবে না বলেও স্পষ্ট করে বলে দিয়েছেন, 'মুস্তাফিজকে খেলার জন্য স্কোয়াডে নেয়া হয়নি। নেয়া হয়েছে অনুশীলনের জন্য। ভেতরে ঢোকা ওই বল নিয়ে কাজ করার জন্য। ওটিস গিবসনের সঙ্গে সম্পর্ক ও বিশ্বাস তৈরীর জন্য। মুস্তাফিজ দলের সঙ্গে থাকবে কিন্তু এই টেস্ট খেলবে না। শুধু বোলিং অনুশীলন করবে প্রতি দিন।' এই ব্যাখ্যাটি প্রধান নির্বাচক মিনহাজুল আবেদীন স্কোয়াড ঘোষণার সময় দিলেই পারতেন!
ওয়েলিংটনে সাদা পোশাকে নিউজিল্যান্ডের বিপক্ষে আজ থেকে মুখোমুখি হয়েছে ভারত। প্রথম ইনিংসে মাত্র ২ রান করে ফিরেছেন ভারত অধিনায়ক বিরাট কোহলি। যা চলতি সফরে ব্যাট হাতে তার দুঃসময় যেন আরও বাড়িয়ে দিল। পরিসংখ্যান বলছে, ২০১৪ সালের পর এ রকম রান-খরা তার ক্যারিয়ারে প্রথম।চলতি নিউজিল্যান্ড সফরে টি-টোয়েন্টি, একদিনের ম্যাচ ও চলতি টেস্ট মিলিয়ে ৮ ইনিংস খেলেছেন ভারত অধিনায়ক। এর মধ্যে মাত্র একটি ইনিংসেই পঞ্চাশ পার করতে পেরেছেন তিনি। একটু পিছিয়ে গেলে দেখা যাচ্ছে যে, আন্তর্জাতিক ক্রিকেটে গত ১৯ ইনিংসে একবারও তিন অঙ্কের রানে পৌঁছতে পারেননি কোহলি। গত নভেম্বরে বাংলাদেশের বিপক্ষে ইডেনে সর্বশেষ সেঞ্চুরি করেছিলেন। গোলাপি বলে দিন-রাতের সেই টেস্টে ১৩৬ রান করেছিলেন তিনি। শেষ আট ইনিংসে একটা মাত্র হাফ-সেঞ্চুরি। শেষ ১৯ ইনিংসে কোনও সেঞ্চুরি নেই। লম্বা ক্রিকেট জীবনে কোহলির ক্যারিয়ারে এমন সময় আগেও দুই বার এসেছে। ২০১১ সালের ফেব্রুয়ারি থেকে সেপ্টেম্বর, এই সময়ে আন্তর্জাতিক ক্রিকেটে টানা ২৪ ইনিংসে একবারও সেঞ্চুরি করেননি কোহলি। সেই সময় তার সার্বিক গড়ও কমে গিয়েছিল অনেক। ২০১১ বিশ্বকাপের আগে সব ফরম্যাট মিলিয়ে তার গড় ছিল ৪৮। সেটাই সাত মাস পর কমে দাঁড়ায় ৩৯!