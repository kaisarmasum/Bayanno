<source>jugantor</source>


চীনের করোনাভাইরাসের প্রাদুর্ভাবের কারণে দেশটির সঙ্গে এক মাস সাপ্লাই চেইনে বিঘ্ন ঘটছে। সময় মতো চীন থেকে পণ্য জাহাজীকরণ না হওয়ায় ঋণের বাড়তি সুদ ও দণ্ড সুদ দিতে হবে এবং ঋণ খেলাপি হওয়ার আশংকা দেখা দিয়েছে।
এর প্রেক্ষিতে আমদানি-রফতানি কার্যক্রম যাতে বাধাগ্রস্ত না হয় সে জন্য ঋণ সহায়তা ও এলসি মূল্য পরিশোধের বিষয়ে বিশেষ ব্যবস্থা গ্রহণের দাবি জানিয়েছে ব্যবসায়ীদের শীর্ষ সংগঠন এফবিসিসিআই। ভবিষ্যতে এ ধরনের সংকট মোকাবিলায় সরবরাহ চেইনের নিরাপত্তার স্বার্থে জাতীয় ন্যাশনাল সাপ্লাই চেইন স্ট্র্যাটেজি করারও প্রস্তাব দিয়েছে সংগঠনটি।
শনিবার মতিঝিলের নিজ কার্যালয়ে ব্যবসা-বাণিজ্যে করোনাভাইরাসের ক্ষয়ক্ষতি তুলে ধরতে সংবাদ সম্মেলনের আয়োজন করে এফবিসিসিআই। সেখানে এ সব কথা বলেন সংগঠনের সভাপতি শেখ ফজলে ফাহিম।
এ সময় উপস্থিত ছিলেন সাবেক সভাপতি শফিউল ইসলাম মহিউদ্দিন, জ্যেষ্ঠ সহ-সভাপতি মুনতাকিম আশরাফ, সহ-সভাপতি সিদ্দিকুর রহমান প্রমুখ।
এফবিসিসিআই সভাপতি শেখ ফজলে ফাহিম বলেন, বর্তমানে করোনাভাইরাসের প্রভাবে চীনের সঙ্গে বাণিজ্যিক কার্যক্রমে স্থবিরতা দেখা দিচ্ছে। যে সব এলসি আগে খোলা ছিল সেগুলোর জাহাজীকরণ ও ডকুমেন্টস পাওয়ায় জটিলতা দেখা দিয়েছে। নতুন এলসি খোলাও কমে যাচ্ছে। বস্ত্র ও তৈরি পোশাকসহ সব ম্যানুফ্যাকচারিং খাত- চামড়া ও চামড়াজাত পণ্য, প্লাস্টিক, ইলেকট্রিক্যাল, ইলেকট্রনিক্স, ফুটওয়্যার, কসমেটিকস অ্যান্ড টয়লেট্রিস, মেডিকেল ইন্সটুমেন্টস, কম্পিউটার, ওয়াটার পাম্প, মোটর ছাড়াও পরিবহন ও যোগাযোগসহ সব খাতে স্বাভাবিক সরবরাহে বাধা সৃষ্টি হয়েছে।আশংকা প্রকাশ করে শেখ ফাহিম বলেন, করোনাভাইরাসের কারণে সাপ্লাই চেইনে প্রায় এক মাসের মতো বিঘ্ন ঘটেছে। আমাদের আশংকা ব্যাংকিং খাতে পেমেন্ট ওভারডিউ (যথাসময়ে ঋণ পরিশোধ করতে না পারা) হওয়ার আশংকা আছে। এ অবস্থায় আমদানি-রফতানি কার্যক্রম যাতে বাধাগ্রস্ত না হয় সে জন্য ঋণ সহায়তা ও ঋণপত্রের মূল্য পরিশোধের বিষয়ে বিশেষ ব্যবস্থা গ্রহণ করা একান্ত প্রয়োজন। ব্যবসায়ীরা প্রয়োজনীয় কাগজপত্র ব্যাংকে সরবরাহ করলে তাদের অ্যাকাউন্ট যাতে ক্লাসিফাইড (খেলাপি) না হয় এবং এডিশনাল চার্জ, ইন্টারেস্ট পেনালাইজড (দণ্ড সুদ ) না হয় সেদিকে বিশেষ নজর দেয়া প্রয়োজন। যে সব ঋণপত্র খোলা আছে, শিপমেন্ট হচ্ছে না এবং শিপমেন্টে সময় লাগছে, তাদের ক্ষেত্রে অন্য কোনো সোর্স থেকে আমদানির সুযোগ থেকে থাকলে সংশ্লিষ্ট ব্যাংকের এ সব প্রতিষ্ঠানকে এলসি লিমিটের বাইরে স্বল্পমেয়াদি ঋণ সুবিধা দেয়া প্রয়োজন।