এয়ারবাসেও নিজের যোগ্যতার পরিচয় দেন ইফতি। তাঁর গবেষণার কারণেই প্রতিষ্ঠানটি এখন দিনে কয়েক মিলিয়ন ডলার সাশ্রয় করছে। বিষয়টি তিনি বুঝিয়ে বলেন এভাবে, ‘এয়ারবাসে উড়োজাহাজের সব যন্ত্রাংশ সংযোগ করার পর ফ্লাইট টেস্ট করে এয়ারলাইনসের হাতে তুলে দেওয়া হয়। এ সময় কোনো সমস্যা হলে উড়োজাহাজগুলো সময়মতো এয়ারলাইনসের হাতে তুলে দেওয়া যায় না। ফলে প্রতিদিন ক্ষতিপূরণ গুনতে হয়; যা কয়েক মিলিয়ন ডলার পর্যন্ত হতে পারে। আমি হাইড্রোলিক্সের সমস্যার সমাধান দিয়ে একটি প্রক্রিয়া তৈরি করি, যা দিয়ে এ সমস্যার সমাধান দ্রুত করা যায়।’তবে এয়ারবাসে এক বছর কাজ করার পর ইফতি বুঝতে পারেন তিনি গবেষণা করতে চান। সুযোগও পেয়ে যান দ্রতই। স্টুটগার্ট বিশ্ববিদ্যালয় থেকে যুক্তরাষ্ট্রের অ্যারিজোনা বিশ্ববিদ্যালয়ে প্রতিবছর একজন জার্মানকে পাঠানো হয় উড়ান প্রকৌশল বিষয়ে গবেষণা করতে। এরই আওতায় ইফতি যুক্তরাষ্ট্রে যান জার্মানির প্রতিনিধি হিসেবে। এর জন্য পান এরিক–বেকার বৃত্তি। যুক্তরাষ্ট্রে তাঁর গবেষণা ছিল সুপারসনিক উড়োজাহাজের ওপর। ২০১৫ সালে অক্সফোর্ডে ভর্তি হন ইফতি। পিএইডি করছেন হাইপারসনিকস নিয়ে। গবেষণা করছেন এমন বিষয় নিয়ে, যা সফল হলে উড়োজাহাজের মতো রকেটেও যাতায়াত করতে পারবে সাধারণ মানুষ। আর ছেলেবেলার স্বপ্নটি তো আছেই, ‘একদিন মানুষ একাধিক গ্রহে ঘুরে বেড়াবে।’ ইফতি বলছিলেন, ‘আমার কাজ হয়তো সেই স্বপ্নকে খুব সামান্য হলেও এগিয়ে নিয়ে যাবে। সকালে উঠে এই উদ্দীপনা নিয়েই প্রতিদিন ল্যাবে যাই আমি।’তরুণদের কী উদ্দীপনা দেবেন তিনি? ই–মেইলে ইফতির জবাব, ‘তরুণদের বলব, তুমি পারো না, এমন কিছু নেই। সবাই তোমাকে “না” বললেও, নিজেকে কখনো “না” বোলো না।’ইফতি কেবল পড়াশোনা আর গবেষণাই করেন না, নিয়মিত বই পড়েন, ঘুরতে যান, ছবি আঁকেন, কলম সংগ্রহ করেন, ক্রিকেট খেলেন আর স্কুলে স্কুলে গিয়ে শিশুদের বিজ্ঞান নিয়ে অনুপ্রেরণা দিতে কথা বলেন। ইফতির কাছে আমরাও বিজ্ঞানের সেই বিষয়টি অর্থাৎ রকেট সায়েন্স সম্পর্কে জানতে চাই—রকেট সায়েন্স কতটা কঠিন? তাঁর জবাব, ‘রকেট সায়েন্স অতটা কঠিন নয়। পরিশ্রম করলে যে কেউ–ই রকেট–বিজ্ঞানী হতে পারে। একটি রকেট বা উড়োজাহাজে বিজ্ঞানের সব কটি বিষয় কাজ করে। তাই জানার পরিধিটা বেশি হতে হয়—এই যা।’শুনে তো সহজই মনে হয়, তাই না? ইফতির মা তো আর এমনি এমনি বলেননি, ‘রকেট সায়েন্টিস্ট হলেও ছেলেটা সহজ।