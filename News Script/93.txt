বীজগণিত, জ্যামিতি, ক্যালকুলাস, গাণিতিক বিশ্লেষণ, রৈখিক বীজগণিত, সংখ্যাতত্ত্ব, অন্তরীকরণ সমীকরণ ইত্যাদি স্নাতক পর্যায়ের প্রাথমিক কোর্স হিসেবে প্রথম ও দ্বিতীয় বর্ষে পড়ানো হয়। সম্পূরক বিষয় হিসেবে থাকে পরিসংখ্যান, পদার্থবিজ্ঞান, কম্পিউটার বিজ্ঞানের মৌলিক বিষয়গুলো। প্রথম ও দ্বিতীয় বর্ষে কিছু ল্যাব কোর্স রয়েছে, যেখানে বিভিন্ন কম্পিউটার সফটওয়্যার ব্যবহার করে গণিতের প্রাথমিক বিষয়গুলো সম্পর্কে ধারণা পরিষ্কার করার সুযোগ থাকে। এ জন্য কিছু ল্যাব কোর্স রয়েছে। এ ছাড়া সি, সি প্লাস প্লাস, ম্যাটল্যাবসহ বেশ কিছু প্রোগ্রামিং ভাষা শেখানো হয়।
অধিকাংশ বাস্তব ক্ষেত্রে গাণিতিক সমীকরণগুলোর সমাধানের সঠিক মান বের করা সম্ভব নয়। এ ক্ষেত্রে বিচ্যুতি নিয়ন্ত্রণে রেখে আসন্ন মান নির্ণয় করা হয় এবং এই পদ্ধতিকে সংখ্যাসূচক বিশ্লেষণ বলে। এই পদ্ধতিতে এলগরিদমের মাধ্যমে সমীকরণ সমাধান করা হয় এবং গাণিতিক বিশ্লেষণের মাধ্যমে বিচ্যুতির নিয়ন্ত্রণ এবং নিরূপণ করা হয়। হিসাব কষে বা ক্যালকুলেটরের মাধ্যমে মান নির্ণয় প্রায় অসম্ভব। তাই কম্পিউটার প্রোগ্রামিংয়ের মাধ্যমে মান নির্ণয় শেখানো হয়। বিজ্ঞান ও প্রযুক্তির বিভিন্ন শাখার সমস্যাগুলোকে অন্তরীকরণ সমীকরণের মাধ্যমে প্রকাশ করা হয় এবং সমাধান করা হয়। এ জন্য তৃতীয় বর্ষে সংখ্যাসূচক বিশ্লেষণবিষয়ক কোর্স রয়েছে। বিভিন্ন বিষয়ে অত্যানুকূল ফলাফল নির্ণয় করার অপরিহার্য বিষয় হিসেবে রৈখিক প্রোগ্রামিং কোর্স রয়েছে। এ ছাড়া বিমূর্ত গণিতের কোর্স হিসেবে বিমূর্ত বীজগণিত (অ্যাবস্ট্রাক্ট অ্যালজেব্রা), গ্রুপ তত্ত্ব (গ্রুপ তত্ত্ব) ইত্যাদি পড়ানো হয়।
চতুর্থ বর্ষে, আংশিক অন্তরীকরণ সমীকরণের তাত্ত্বিক ও সংখ্যাসূচক বিশ্লেষণের প্রয়োজনীয় কোর্স হিসেবে ফাংশনাল অ্যানালাইসিস শেখানো হয়। মহাকাশ বিজ্ঞানের গাণিতিক বিশ্লেষণের গুরুত্বপূর্ণ পদ্ধতি হিসেবে অন্তরীকরণ জ্যামিতি ও টেনসর বিশ্লেষণ পড়ানো হয়। প্রকৌশল, জীববিজ্ঞান, প্রবাহ বলবিদ্যা ইত্যাদি বিষয়ে গুণগত বিশ্লেষণের জন্য কিছু কোর্স করতে হয়। এ ছাড়াও আরও নানা বিষয় থাকে। চতুর্থ বর্ষে গণিতের নির্দিষ্ট ক্ষেত্রে গবেষণামূলক প্রতিবেদন লিখতে হয়। স্নাতকোত্তর পর্যায়েও উচ্চতর গাণিতিক বিশ্লেষণের বিভিন্ন কোর্স চালু রয়েছে। স্নাতকোত্তরেও গবেষণামূলক প্রতিবেদন বা থিসিস লিখতে হয়। এর মাধ্যমে শিক্ষার্থীরা গণিত, বিজ্ঞান ও প্রযুক্তি, প্রকৌশল ইত্যাদি ক্ষেত্রে আন্তর্জাতিক মানের গবেষণায় নিজেকে সম্পৃক্ত করতে পারে।চতুর্থ শিল্পবিপ্লব বা কৃত্রিম বুদ্ধিমত্তার কারণে ভবিষ্যতে মানুষ তাঁদের চাকরি হারাবে কি না, এটি বর্তমানে একটি গুরুত্বপূর্ণ আলোচনার বিষয়। তবে ভবিষ্যৎ কৃত্রিম বুদ্ধিমত্তার যুগে গণিতের গুরুত্ব কোনো অংশে কমবে না। কারণ, এই যুগের ভিত্তিপ্রস্তর স্থাপিত হবে গণিতের ভাষার ওপর নির্ভর করেই। হয়তো কিছু ক্ষেত্রে রোবটের ব্যবহার বৃদ্ধি পাবে, কিন্তু মানুষের গণিত ব্যবহার কোনোভাবেই কম হবে না।