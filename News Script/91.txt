স্বাস্থ্য ও পরিবারকল্যাণমন্ত্রী জাহিদ মালেক বলেছেন, করোনাভাইরাস নিয়ে গুজব ছড়ানোর চেষ্টা চলছে, যা কোনোভাবেই কাম্য নয়। তিনি বলেন, করোনাভাইরাস নিয়ে একশ্রেণির মানুষ গুজব ছড়ানোর চেষ্টা করছে। মুরগির মাংস খাওয়া, মাস্ক ব্যবহার করা থেকে শুরু করে বিদেশফেরত সুস্থ মানুষকে নিয়েও গুজব ছড়ানোর চেষ্টা করা হচ্ছে।
আজ বুধবার রাজধানীর মহাখালীতে নার্সিং অধিদপ্তরের নতুন ভবন পরিদর্শনকালে তিনি এসব কথা বলেন। করোনাভাইরাস নিয়ে স্বাস্থ্য অধিদপ্তর থেকে প্রতিদিনই আপডেট দেওয়া হচ্ছে এবং করণীয় বিষয়গুলো বলা হচ্ছে উল্লেখ করে জাহিদ মালেক বলেন, সুতরাং কোথাও কোনো রকম গুজব ছড়ানো যাবে না এবং স্বাস্থ্য অধিদপ্তরের নির্দেশনার বাইরে অন্য কোনো ব্যক্তি বা প্রতিষ্ঠানের কোনো ধরনের কথায় কান দেওয়া যাবে না। করোনাভাইরাস প্রতিরোধে স্বাস্থ্য খাত কতটা প্রস্তুত এমন প্রশ্নের জবাবে মন্ত্রী বলেন, করোনাভাইরাস প্রতিরোধে স্বাস্থ্য খাত সব দিক দিয়ে এখন পুরোপুরি প্রস্তুত। মন্ত্রী বলেন, ইতিমধ্যেই দেশের সব প্রবেশপথে দুই লাখেরও বেশি মানুষকে স্ক্রিনিং করা হয়েছে। সন্দেহজনক প্রায় ৭২ জন বিদেশফেরত মানুষকে পরীক্ষা-নিরীক্ষা করা হয়েছে। এখন পর্যন্ত দেশে একজনও করোনাভাইরাসে সংক্রমিত হয়নি। আর কোনো কারণে কোনো সংক্রমিত করোনা রোগী চলে এলেও তার চিকিৎসার সব ধরনের জোরালো প্রস্তুতি দেশের স্বাস্থ্য খাতের রয়েছে। নার্সিং পেশায় প্রতিবছর বহুসংখ্যক নার্স প্রবেশ করছেন জানিয়ে এবং নার্সিং অধিদপ্তরের গুরুত্ব উল্লেখ করে স্বাস্থ্যমন্ত্রী বলেন, দেশে বর্তমানে সরকারি ও বেসরকারি সব মিলিয়ে ৩৭৬টি নার্সিং ইনস্টিটিউট রয়েছে। এখান থেকে প্রতিবছর গড়ে প্রায় ২০ হাজার নার্স বের হয়ে আসছেন। নতুন ভবন সম্পর্কে তিনি বলেন, নতুন ভবনের অবকাঠামোগত সব কাজই প্রায় শেষ হয়েছে। সবকিছু ঠিক থাকলে আগামী মাসেই ভবনটিতে কার্যক্রম শুরু করা সম্ভব হবে। পরে মন্ত্রী নবনির্মিত ভবনটি ঘুরে দেখেন এবং প্রয়োজনীয় দিকনির্দেশনা দেন। এ সময় স্বাস্থ্যশিক্ষা বিভাগের সচিব আলী নূর, নার্সিং অধিদপ্তরের মহাপরিচালক সিদ্দিকা আক্তারসহ মন্ত্রণালয় ও অধিদপ্তরের অন্য পদস্থ কর্মকর্তারা উপস্থিত ছিলেন।চীনকে মাস্কসহ ছয় ধরনের উপকরণ দিয়েছে বাংলাদেশ। চীনও বাংলাদেশকে কোভিড শনাক্ত করার উপকরণ দিচ্ছে। দ্রুত করোনাভাইরাস শনাক্তকরণ এবং আক্রান্ত ‘কোভিড-১৯’ রোগীকে দ্রুত আলাদা করে নতুন এই ভাইরাসের সংক্রমণ প্রতিরোধের কৌশল নিয়েছে স্বাস্থ্য মন্ত্রণালয়। কর্মকর্তারা মনে করছেন, দেশে রোগ ঢোকা প্রতিরোধ করা সম্ভব না–ও হতে পারে।
সরকার স্থল, বিমান ও সমুদ্রবন্দরে বিদেশ থেকে আসা যাত্রীদের স্বাস্থ্যপরীক্ষা করছে। রোগ শনাক্ত করার সক্ষমতা বাড়িয়েছে সরকারি প্রতিষ্ঠানগুলো। সুনির্দিষ্ট দুটি হাসপাতাল ছাড়াও সব সরকারি হাসপাতাল আলাদা ইউনিট খুলেছে। কিন্তু কৌশল হিসেবে সরকার গুরুত্ব দিচ্ছে রোগীকে শনাক্তকরণ ও তাদের আলাদা করার ওপর।