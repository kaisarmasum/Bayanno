মহান মুক্তিযুদ্ধের রণাঙ্গনে লড়ে যাওয়া এক সাহসী সেনাপতির নাম জেনারেল এম এ জি ওসমানী। বাংলাদেশের অভ্যুদয়ে সাহসী ও কৃতিত্বপূর্ণ অবদানের জন্য জেনারেল এম এ জি ওসমানী চির ভাস্বর হয়ে থাকবেন।জেনারেল ওসমানীর মতো কিছু চৌকস ও অভিজ্ঞ সামরিক কর্মকর্তার কারণেই মূলত ১৯৭১ সালে আমরা বাংলাদেশকে পাকিস্তানিদের কাছ থেকে মুক্ত করতে পেরেছিলাম। ওসমানীর জীবনী পর্যালোচনা করলে দেখা যায়, তিনি ছিলেন যেমন মেধাবী, তেমনি সৎ, ত্যাগী, দেশপ্রেমিক ও নীতির প্রশ্নে আপসহীন। ১৬ ফেব্রুয়ারি সাহসী এই বীরের ৩৬তম মৃত্যুবার্ষিকী। ১৯৮৪ সালের ১৬ ফেব্রুয়ারি জাতির এই কৃতি সন্তান আমাদের কাছ থেকে বিদায় নিলেও তাঁর চিরঞ্জীব স্মৃতি জাতির মানসপটে অম্লান থাকবে অনন্তকাল।
জেনারেল ওসমানীর জন্ম ১৯১৮ সালের ১ সেপ্টেম্বর সুনামগঞ্জে। তাঁর বাবা খান বাহাদুর মফিজুল ইসলাম সে সময় সুনামগঞ্জে কর্মরত ছিলেন। ওসমানীর বাবা ছিলেন ইন্ডিয়ান সিভিল সার্ভিসে কর্মরত এক সরকারি কর্মকর্তা। তিনি পরে আসামের জেলা প্রশাসক হন। বাবার সরকারি চাকরির সুবাদে ওসমানীর শৈশব ও কৈশোর কেটেছে একেক সময় একেক জায়গায়। তাঁর পৈতৃক নিবাস সিলেট জেলার বালাগঞ্জ (বর্তমান ওসমানীনগর) উপজেলার দয়ামির গ্রামে। ১৯৩৪ সালে তিনি সিলেট সরকারি পাইলট স্কুল থেকে কৃতিত্বের সঙ্গে মেট্রিক পাস করেন। ভর্তি হন আলীগড় বিশ্ববিদ্যালয়ে এবং সেখান থেকে ১৯৩৬ সালে উচ্চমাধ্যমিক ও ১৯৩৮ সালে স্নাতক ডিগ্রি অর্জন করেন। বিশ্ববিদ্যালয় অধ্যয়নকালেই তিনি যোগ দেন সেনাবাহিনীতে। ১৯৪১ সালে সেনাবাহিনীতে ক্যাপ্টেন এবং ১৯৪২ সালে মেজর পদে পদোন্নতি পান। ১৯৪৭ সালে দেশ বিভাগের পর তিনি পদোন্নতি পেয়ে লেফটেন্যান্ট কর্নেল হিসেবে যোগ দেন পাকিস্তান সেনাবাহিনীতে। ১৯৫৬ সালে কর্নেল পদে পদোন্নতি পান। এ সময় তিনি তাঁর মেধা, যোগ্যতা ও নেতৃত্ববলে পাকিস্তান সেনাবাহিনীকে শক্তিশালী বাহিনীতে পরিণত করেন। ১৯৬৫ সালে পাক-ভারত যুদ্ধে ওসমানী দক্ষতার সঙ্গে মিলিটারি অপারেশনের উপপরিচালকের দায়িত্ব পালন করেন। ১৯৬৭ সালের ১৬ ফেব্রুয়ারি ওসমানী কর্নেল থাকাবস্থায় পাকিস্তান সেনাবাহিনী থেকে অবসর গ্রহণ করেন।
ওসমানীর রাজনৈতিক জীবন
১৯৭০ সালে বঙ্গবন্ধুর হাত ধরে বাংলাদেশ আওয়ামী লীগে যোগদানের মাধ্যমে ওসমানীর রাজনৈতিক জীবন শুরু হয়। ১৯৭০ সালের নির্বাচনে তিনি ফেঞ্চুগঞ্জ-বালাগঞ্জ-বিশ্বনাথ আসন থেকে নির্বাচন করে জাতীয় পরিষদ সদস্য নির্বাচিত হন। কিন্তু এই নির্বাচনে বিজয়ী আওয়ামী লীগের কাছে পাকিস্তানের সামরিক জান্তা ক্ষমতা হস্তান্তর করতে টালবাহানা শুরু করলে শুরু হয় পাকিস্তানের বিরুদ্ধ সশস্ত্র স্বাধীনতা সংগ্রাম। এ সময় ওসমানী পাকিস্তান সেনাবাহিনী থেকে অবসর নেওয়া সব সেনা কর্মকর্তা ও সৈনিকদের সংগঠিত করে স্বাধীনতা যুদ্ধে ঝাঁপিয়ে পড়েন।
১৯৭১ সালের ১৭ এপ্রিল গঠিত হয় মুজিবনগর সরকার। এ সময় কর্নেল ওসমানীকে মুক্তিবাহিনীর প্রধান সেনাপতি হিসেবে নিয়োগ দেওয়া হয়।