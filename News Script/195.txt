অমর একুশে বইমেলা চলছে। আর আমি একজন লেখক, ২০২০ বইমেলায় যার একটি সদ্য প্রকাশিত বই এসেছে; রয়েছে আগে প্রকাশিত আরও চারটি বই, সে কিনা বেকার হয়ে ঘরে বসে আছে। আমার মন ছুটে যায় বইমেলায়। ইচ্ছে করে বইয়ের স্টলে প্রতিদিন গিয়ে বসি। পাঠকের সঙ্গে, বইপ্রেমীদের সঙ্গে ভাবের আদানপ্রদান করি। কিন্তু প্রতিদিন সকাল হলেই ভাবি, আজ মেলায় যেতে পারব তো? যেদিন যাওয়া হায়, মন আনন্দে নেচে ওঠে। যেদিন যাওয়ার সুযোগ হয় না, সেদিন মন খারাপ করে বসে থাকি। এই কষ্টের কথা কাকে বলি? কারণ, এখন আমি ঢাকা শহরের রাস্তাঘাট চিনি না। কোনো সঙ্গী না পেলে, একটি নির্ভরযোগ্য যানবাহন না পেলে একা পথে নামতে ভয় পাই। এই ভয় পথ হারানোর। এই ভয় নিরাপত্তার। এই ঢাকা আমার কাছে আগের মতো পরিচিত নয়। আমি পথে নামলে পথ হারিয়ে ফেলি; দিগ্ভ্রান্ত হই। প্রচণ্ড যানজট, বিপুল জনস্রোত আমাকে বিব্রত, ভীত, কোণঠাসা করে ফেলে। মনে মনে ভাবি, এই কি সেই ঢাকা? এই কি সেই তিলোত্তমা শহর? আমার বুকের ভেতরে ঘুমিয়ে থাকা প্রিয়তম শহর ঢাকা, তোমায় আমি কোথাও আর খুঁজে পাই না কেন? এ কি আমার ব্যর্থতা? নাকি তুমিই আমূল বদলে গেছ? আঠারোটি বছরের ব্যবধান! কম সময় তো নয়!আমার জন্ম ঢাকা শহরের মিটফোর্ড হাসপাতালে। তখনো পুরান ঢাকা তেমন পুরোনো হয়নি। শুধু ঢাকাই হয়তো ছিল। ওটা ষাটের দশকের কথা। তারপর মাঝখানে লম্বা কয়েক বছরের বিরতি। ঢাকার সঙ্গে যোগাযোগ শূন্যতা। ওই সময়টা ব্যাংকার বাবার চাকরির সুবাদে পুরো পরিবার পিরোজপুর, ভোলা, বরিশালসহ দক্ষিণাঞ্চলের নানা জায়গায় বাস করছিলাম। তাই আমার শৈশব, কৈশোরের শুরুটা কেটেছে দক্ষিণে।এরপর আবার ঢাকায় প্রত্যাবর্তন; ১৯৭৫ সালে। পরবর্তী পড়াশোনা চলল ইডেন কলেজ ও ঢাকা বিশ্ববিদ্যালয়ে। পড়াশোনা শেষ করে বিয়ে। বিয়ের সূত্রে আবার যেতে হলো দক্ষিণে; সেই কৈশোরের ফেলে আসা বরিশাল শহরে। তিন বছর কাটল বরিশালে। কিন্তু আমি তো ঢাকার মেয়ে। ঢাকার বাইরে থাকলেই জল থেকে তোলা মাছের মতো ছটফট করি। জীবন ওষ্ঠাগত হয়ে ওঠে।আবার ফিরে এলাম ঢাকায়। জীবন একসময় খুব গতানুগতিক হয়ে উঠল। মন আনচান করতে লাগল। আরে জীবন যে ফুরিয়ে আসছে। বিধাতার তৈরি এত সুন্দর পৃথিবীটা একটু ঘুরেফিরে দেখব না। নিজের চোখে দেখতে চাইলাম, স্বপ্নের শহর প্যারিস, রোম, লন্ডন, নিউইয়র্ক। আকাশ আমায় হাতছানি দিল। আমি বাক্সবন্দী জীবনকে গুডবাই বলে উড়ে গেলাম স্বপ্নের নগরী নিউইয়র্কে। নিউইয়র্ক আমায় হতাশ করেনি। দু হাত বাড়িয়ে জড়িয়ে নিয়েছে। তার আলিঙ্গনে আমি সুখী হয়েছি; আশ্বস্ত হয়েছি। সেখানে একটি নিরাপদ ভুবন গড়ে তুলেছি। এখন নিউইয়র্কই আমার হোমটাউন।