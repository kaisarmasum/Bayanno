বিশ্বজোড়া বয়লার-প্যানে টগবগ করে ফুটছে আমাদের সংস্কৃতি। আর সেই সঙ্গে ‘গেল’ ‘গেল’ রব উঠেছে দশ দিক থেকে—‘গেল, বাংলা সংস্কৃতি গেল!’ কিন্তু সত্যিই কি গেছে, বা যাচ্ছে?
একটা সময় ছিল যখন আমাদের দেশটা ছিল হাজার হাজার স্বয়ংসম্পূর্ণ গ্রাম নিয়ে গঠিত। একজন মানুষের জন্ম-মৃত্যু-বিয়ে হতো একই গ্রামে, তার কর্মজীবনের সীমানাও চিহ্নিত ছিল সেই ক্ষুদ্র পরিসরে। তখন এক গাঁয়ের সংস্কৃতি আরেক গাঁয়েও ঢুকতে পেত না। এমনকি একই গ্রামের তাবৎ বাসিন্দার সংস্কৃতিও এক ছিল না। এক রকমের খাবার খেত না তারা, রান্না হতো না এক রকম, কাপড়চোপড় পরত নানা রকমের, কেউ নিজের মতো করে শ্যামকে, কেউ শ্যামাকে, কেউবা শিবকে ডাকত; কেউবা আবার বিপদে পড়ে ডাকত পীর-ফকির আর খোদাকে। তা হলে বাঙালিরা যে বলে ‘আমরা মিলেছি আজ মায়ের ডাকে’—সেই মিলটা কোথায়? একবার সেই মিলটার দিকে নজর দেওয়া যাক। মিল ছিল এবং এখনো আছে—ভাতে আর ভাষায়। আমরা ‘বাঙাল’। আমরা কথা বলি বাংলায়; আর আমাদের অভিন্ন পরিচয় আমরা ‘ভেতো বাঙালি’।কিন্তু এখন আর আমরা সেই পুরোনো গ্রামের চৌহদ্দিতে সীমাবদ্ধ নেই। গ্রাম থেকে শহরে, শহর থেকে দূর দেশে—বাঙালিরা ছড়িয়ে পড়েছে বিশ্বের সর্বত্র—উত্তরে নরওয়ে থেকে দক্ষিণে নিউজিল্যান্ড, পুবে জাপান থেকে পশ্চিমে হাওয়াই পর্যন্ত। (মানুষ যখন মঙ্গল গ্রহে যাবে, তখন হয়তো দেখবে, সেখানেও আগে থেকেই বাঙালিরা একটি ইন্ডিয়ান রেস্টুরেন্ট খুলে বসে আছে!) এহেন পরিস্থিতিতে আমরা সবাই আমাদের বাঙালিয়ানা বজায় রাখি কীভাবে? আপনি হয়তো জাপানে বসে ‘সুশি’ (কাঁচা মাছ) খাচ্ছেন, আরেকজন হয়তো আমেরিকায় বসে ‘হটডগ’ খাচ্ছে অথবা ইন্দোনেশিয়ায় বসে ‘সাতে’ খাচ্ছে। ইতালিতে বসে পিৎজা তো সবাই খায়, এমনকি, কেউ কেউ হয়তো পিৎজা বানিয়ে বিক্রিও করে। আমাদের পুরোনো রসগোল্লা আর সন্দেশ তাদের খানদানি পরিচয় আর ধরে রাখতে পারছে না—কদিন আগেই একজন আমাদের ঢাকার বাসায় বেড়াতে এলেন একটা অপরিচিত খাবারের প্যাকেট হাতে। শুনলাম ওটা নাকি একটা টার্কিশ খাবার। টার্কিশ খাবার এখানে? উনি বললেন, হ্যাঁ, ওটার নাম বাক্লাভা, আমাদের ঢাকাতেই অভিজাত পাড়ার এক দোকানে তৈরি। এভাবেই আমাদের ‘ভেতো বাঙালি’র পরিচয় ধীরে ধীরে লোপ পাচ্ছে। চীনা, থাই, কোরিয়ান, জাপানি রেস্টুরেন্টের সংখ্যা ক্রমশ বাড়ছে। ইতালিয়ান পিৎজা, মার্কিন হটডগ আর ইন্দোনেশিয়ান সাতেরও এন্তার ছড়াছড়ি। তাই বলে আদপে ভাববেন না, বিশ্বায়নের ফলে কেবল বাঙালিরা দেশ-বিদেশের আজব আজব খাবার খাচ্ছে। উল্টোটাও হচ্ছে! অর্থাৎ? অর্থাৎ বিশ্বায়নের ফলে বিদেশিরাও বাঙালিদের খাবার খেয়ে তৃপ্তির ঢেকুর তুলছে। (না, না, ঢেকুর তুলছে না। কারণ, ঢেকুর তোলাকে বিদেশিরা অশিষ্ট কাজ বলে বিবেচনা করে।) বিদেশিদের ওপর বাঙালিদের প্রভাবের একটা দৃষ্টান্ত দিই।