<source>jugantor</source>


দু’হাজার সালের জানুয়ারি মাসের শেষের দিকের এক সকাল। ঢাকার ইংরেজি সাপ্তাহিক ‘হলিডে’ পত্রিকায় বাংলায় দেয়া একটি বিজ্ঞাপনের দিকে নজর পড়ল। বিজ্ঞাপনে বলা হয়েছে- শীঘ্রই ঢাকা থেকে একটি নতুন বাংলা দৈনিক বেরোচ্ছে। নাম হবে ‘যুগান্তর’।
নতুন বাংলা দৈনিক বেরোনোর ঘোষণা শুনে নয়, পত্রিকার নাম দেখে চমকে উঠলাম। পত্রিকার নাম যুগান্তর। এই নামটির সঙ্গে যে আমার কৈশোর কাল থেকে জানাশোনা। সম্পর্ক গড়ে ওঠে আমাদের একাত্তরের মুক্তিযুদ্ধের সময়। দ্বিতীয় মহাযুদ্ধের সময়।
আমি তখন গ্রামের স্কুলে লেখাপড়া করি। তখন আমাদের গ্রামে কলকাতা থেকে আনন্দবাজার, বসুমতি, আজাদ, নবযুগ ইত্যাদি বাংলা দৈনিক পত্রিকা আসত। সেই সঙ্গে আসত দৈনিক যুগান্তর। এই পত্রিকার বিশেষত্ব ছিল অবিভক্ত বাংলার পূর্ব অংশ অর্থাৎ বর্তমান বাংলাদেশের খবর থাকত বেশি। আর থাকত মহাযুদ্ধের প্রাত্যহিক সবচেয়ে ভালো এবং বিস্তারিত বিবরণ। থাকত প্রতি সপ্তাহে ছোটদের জন্য একটি পাতা- ‘ছোটদের পাততাড়ি’। ওই বয়সে আমার চোখ অবশ্য নিবদ্ধ ছিল ছোটদের পাতাতেই।
কলকাতার যুগান্তরের সম্পাদক ছিলেন বিখ্যাত সাংবাদিক বিবেকানন্দ মুখোপাধ্যায়। দ্বিতীয় মহাযুদ্ধের বিশাল ইতিহাস তিনি লিখেছিলেন দুই খণ্ডে। পরে তার সঙ্গে পরিচিত হওয়ার পর বুঝতে পেরেছিলাম, পূর্ববঙ্গের (বর্তমান বাংলাদেশ) মানুষের প্রতি তার কতটা দরদ।
কলকাতার যুগান্তরের সঙ্গে আমার ঘনিষ্ঠতা জন্মে একাত্তরের মুক্তিযুদ্ধের সময়। ১৯৭১ সালের পহেলা জুন সপরিবারে বর্ডার পেরিয়ে আমি আগরতলায় চলে যাই। আগরতলায় পৌঁছে প্রায় রিক্ত হাতে আমি হতাশ চিত্তে ভাবলাম, এ দেশে আমি কাউকে চিনি না, জানি না- এ অবস্থায় কেমন করে চলব?
এ সময় সাহায্যের হাত বাড়িয়ে দিলেন কলকাতার যুগান্তরের ত্রিপুরার প্রতিনিধি সাংবাদিক অনিল মুখার্জি। তিনি আমাকে সপরিবারে আগরতলা থেকে বিমানে গুয়াহাটি (গৌহাটি) হয়ে কলকাতায় চলে যাওয়ার ব্যবস্থা করে দেন। যুগান্তরের তখনকার বার্তা সম্পাদক (কার্যত সম্পাদক) দক্ষিণারঞ্জন বসুর কাছে চিঠি লিখে দেন, যাতে যুগান্তরে লিখে আমি কিছু টাকা পেতে পারি।দক্ষিণাবাবু চিঠি পাওয়ার সঙ্গে সঙ্গে মুক্তিযুদ্ধের ওপর আমাকে সপ্তাহে একটি কলাম লেখার ব্যবস্থা করে দেন। কলকাতায় সপরিবারে বসবাসের দুশ্চিন্তা দূর হয়। পরে দক্ষিণাবাবু (আমি ডাকতাম দক্ষিণদা) আমাকে অসম্ভব স্নেহ করতে শুরু করেন। তার আদি বাড়িও বাংলাদেশের সোনারগাঁ এলাকায় বজ যোগিনী গ্রামে। বাংলাদেশ স্বাধীন হওয়ার পর আমি যখন দেশে ফিরি তখন একই বিমানে ঢাকায় এসেছিলেন দক্ষিণদা, কাজী নজরুলের দুই পুত্র কাজী সব্যসাচী ও কাজী অনিরুদ্ধ।ঢাকার যুগান্তরের কথায় আসি। ২০০০ সালের জানুয়ারি মাসে লন্ডনের বাসায় বসে হলিডে’র পাতায় যুগান্তরের বিজ্ঞাপন পড়ছি, তার পরদিনই একটি কাকতালীয় ঘটনা ঘটল। টেলিফোন বাজতেই রিসিভার তুলতেই একটা কণ্ঠ- গাফ্ফার ভাই, আমরা যুগান্তর নামে একটি দৈনিক বের করছি। আপনাকে একটি কলাম লিখতেই হবে। আমি গোলাম সারওয়ার বলছি।গোলাম সারওয়ারকে আমি চিনতাম দৈনিক ইত্তেফাকের বার্তা সম্পাদক হিসেবে। তুখোড় সাংবাদিক। তার সম্পাদিত যুগান্তরে লিখতে আমার কোনো আপত্তি ছিল না। কিন্তু তখন আমি ঢাকার দুটি প্রতিষ্ঠিত দৈনিকে কলাম লিখি। সে কথা তাকে জানাতেই গোলাম সারওয়ার বললেন, তা লিখুন, তবে যুগান্তরে আপনাকে লিখতেই হবে। রাজি হলাম। ঠিক এই সময় আমার স্ত্রী এসে জানালেন, ঢাকায় তার কিছু টাকা দরকার। হাজার পাঁচেক টাকা।