বাংলাভাষীদের তথ্যপ্রাপ্তির সুযোগ নিশ্চিত করা এবং পারস্পরিক সমঝোতাকে এগিয়ে নিতে বাংলা ভাষায় ওয়েবসাইট চালু করেছে বাংলাদেশের মার্কিন দূতাবাস।
মার্কিন দূতাবাস বলেছে, বাংলা ভাষার ওয়েবসাইটটির সঙ্গে আমাদের ইংরেজি ওয়েবসাইটের অনেক মিল থাকবে। এটি যুক্তরাষ্ট্র ও বাংলাদেশের ক্রমপ্রসারমান দ্বিপক্ষীয় সম্পর্ক, ব্যবসা-বাণিজ্যের সুযোগ, ভ্রমণ ভিসা, সংস্ককৃতিগত, শিক্ষাগত ও পেশাগত এক্সচেঞ্জ কর্মসূচিসহ অনেক কিছু সম্পর্কে তথ্য জোগাবে।
আন্তর্জাতিক মাতৃভাষা দিবসের আগের দিন আজ বৃহস্পতিবার দূতাবাসের চার্জ দ্য অ্যাফেয়ার্স (সিডিএ) জোয়ান ওয়াগনার তাদের এই বাংলা ভাষার ওয়েবসাইট চালু করেন বলে এক সংবাদ বিজ্ঞপ্তিতে জানিয়েছে মার্কিন দূতাবাস।
সংবাদ বিজ্ঞপ্তিতে বলা হয়, এটি দূতাবাসের ইংরেজি ওয়েবসাইটটির প্রায় অনুরূপ। বাংলা ওয়েবসাইটটি বাংলাদেশ এবং বিশ্বজুড়ে ছড়িয়ে থাকা সব বাংলাভাষীর জন্য নানা ধরনের বিষয়বস্তু পরিবেশন করবে। দূতাবাসকে বাংলাদেশিদের সঙ্গে আরও কার্যকরভাবে যোগাযোগ এবং যুক্তরাষ্ট্র ও বাংলাদেশের মধ্যে ক্রমবর্ধমান দ্বিপক্ষীয় সম্পর্ককে প্রসারিত করতে সহায়তা করবে এই ওয়েবসাইট।
যাতে দুই ভাষার মানুষের জন্যই যুক্তরাষ্ট্রের পররাষ্ট্র নীতি, ব্যবসা-বাণিজ্যের সুযোগ, যুক্তরাষ্ট্র ভ্রমণের ভিসা এবং শিক্ষাগত ও পেশাগত এক্সচেঞ্জ কর্মসূচিসহ অনেক বিষয়ে তথ্য পাওয়া নিশ্চিত হয়, সেজন্য বাংলা ও ইংরেজি উভয় ওয়েবসাইটই নিয়মিত আপডেট করা হবে।
সংবাদ বিজ্ঞপ্তি, মিডিয়া নোট, প্রেস বিবৃতি, সংবাদবিষয়ক অনুষ্ঠান, নিরাপত্তা ও জরুরি বার্তা, বক্তৃতা, মিডিয়া সাক্ষাৎকার এবং অন্যান্য বার্তা ইংরেজি এবং বাংলা উভয় ভাষায়ই পোস্ট করা অব্যাহত থাকবে বলে জানিয়েছে মার্কিন দূতাবাস।
যুক্তরাষ্ট্র দূতাবাসের বাংলা ওয়েবসাইটটি দেখতে www.bd.usembassy.gov/bn এই ওয়েব ঠিকানায় যেতে হবে।