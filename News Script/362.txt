<source>kalerkantho</source>
ইতিহাস বিভাগের অনুমোদনের দাবিতে শিক্ষার্থীদের আন্দোলনে বন্ধ রয়েছে বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের (বশেমুরবিপ্রবি) শিক্ষা কার্যক্রম। দাবি আদায়ে গতকাল শনিবারও অবস্থান কর্মসূচির পাশাপাশি ক্যাম্পাসে বিক্ষোভ মিছিল করেছেন শিক্ষার্থীরা।
গত ৬ ফেব্রুয়ারি এই আন্দোলন শুরু হয়। ইতিহাস বিভাগের তৃতীয় বর্ষের শিক্ষার্থী ওহিদুর রহমান রাজু, কারিমুল হক, ফারজানা সুলতানা রিতা ও ফারজানা নিশি গতকাল জানান, দাবি আদায় না হওয়া পর্যন্ত তাঁরা শ্রেণিকক্ষে ফিরবেন না।
বিশ্ববিদ্যালয়ের ভারপ্রাপ্ত উপাচার্য ড. মো. শাহজাহান কালের কণ্ঠকে বলেন, ‘শিক্ষার্থীদের দাবি পূরণের বিষয়টি সময়সাপেক্ষ। ইউজিসি (বাংলাদেশ বিশ্ববিদ্যালয় মঞ্জুরি কমিশন) বলেছে, একাডেমিক কাউন্সিল করে সেই প্রতিবেদন জমা দিতে হবে। কিন্তু একাডেমিক কাউন্সিল করতে স্থায়ী উপাচার্য থাকতে হবে। স্থায়ী উপাচার্য নিয়োগ হলে অনুমোদনের কাজটি নিয়ে এগোনো যাবে।’
ইউজিসির অনুমোদন ছাড়া সাবেক উপাচার্য খোন্দকার নাসিরউদ্দিন ২০১৭-১৮ শিক্ষাবর্ষ ইতিহাস বিভাগের কার্যক্রম শুরু করেন। গত ৬ ফেব্রুয়ারি ইউজিসি জানায়, বশেমুরবিপ্রবির ইতিহাস বিভাগের অনুমোদন নেই। আগামী শিক্ষাবর্ষ থেকে নতুন শিক্ষার্থী ভর্তি না করার নির্দেশও দেওয়া হয় ভারপ্রাপ্ত উপাচার্যকে। এই খবর জানার পরই আন্দোলনে নামেন ইতিহাস বিভাগের শিক্ষার্থীরা। বর্তমানে বিভাগের শিক্ষার্থীর সংখ্যা চার শতাধিক।
পহেলা ফাল্গুন ও ভালোবাসা দিবসে ফেনীর স্বেচ্ছাসেবী সংগঠন ‘সহায়’-এর ভালোবাসায় মুগ্ধ পৌরসভার দুই শতাধিক পরিচ্ছন্নতাকর্মী। তাঁদের ফুলেল শুভেচ্ছা জানিয়ে দুপুরের খাবার খাইয়েছে সংগঠনটি। গতকাল শুক্রবার ফেনী শহরের একটি মিলনায়তনে সংগঠনের সভাপতি মনজিলা আক্তার মিমির সভাপতিত্বে প্রধান অতিথি ছিলেন বাংলাদেশ মেডিক্যাল অ্যাসোসিয়েশনের (বিএমএ) সভাপতি অধ্যাপক ডা. সাহেদুল ইসলাম কাওসার। সাংবাদিক ও সাংস্কৃতিক সংগঠক নাজমুল হক শামীমের সঞ্চালনায় অনুষ্ঠানে বিশেষ অতিথি ছিলেন  পৌরসভার সচিব খাঁন মো. ফারাবী, মেডিক্যাল কর্মকর্তা ডা. কৃষ্ণ পদ সাহা প্রমুখ।