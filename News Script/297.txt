<source>kalerkantho</source>


জমি নিয়ে বিরোধের জের ধরে ফুফু হামিদা বেগমকে (৪০) পিটিয়ে হত্যা করেছে ভাতিজা মমিজুল ইসলাম (৩৮)। নিহত হামিদার মরদেহ দেখতে গিয়ে হৃদরোগে আক্রান্ত হয়ে আরেক নারী আঙ্গুরা বিবি (৬০)  মারা গেছেন। তিনি সম্পর্কে নিহতের বেয়ান।
রবিবার রাজশাহীর গোদাগাড়ী উপজেলায় রিশিকুল ইউনিয়নের সাহাপুর ডাইংপাড়া গ্রামে এ ঘটনা ঘটে।
হত্যার অভিযোগে পুলিশ মমিজুলকে আটক করেছে। মমিজুল ওই গ্রামের মিন্নু রহমানের ছেলে। আর আঙ্গুরা একই গ্রামের মুক্তার আলীর স্ত্রী। হামিদার স্বামীর নাম কোরবান আলী।
গণমাধ্যমকে বিষয়টি নিশ্চিত করে রাজশাহীর গোদাগাড়ীর কাঁকনহাট পুলিশ তদন্ত কেন্দ্রের পরিদর্শক শিশির কুমার বলেন, জমিজমা নিয়ে বিরোধের জের ধরে দুপুরে মমিজুল ও হামিদার মধ্যে বাকবিতন্ডা হচ্ছিল। এক পর্যায়ে মমিজুল তার ফুফু হামিদা বেগমের মাথায় শাবল দিয়ে আঘাত করেন। এতে ঘটনাস্থলেই তার মৃত্যু হয়। ঘটনার পর হামিদার মরদেহ দেখতে গিয়ে হৃদরোগে আক্রান্ত হয়ে বেয়ান আঙ্গুরারও মৃত্যু হয়।
নিহতের ছেলে হামিদুল ইসলাম বাদী হয়ে গোদাগাড়ী থানায় মামলা করেছেন।
রাজধানীর কদমতলীর রায়েরবাগ এলাকায় ডিএনডি খালে পড়ে নিখোঁজ হওয়ার পাঁচ দিন পর শিশু আশামনির (৫) লাশ উদ্ধার করা হয়েছে। গতকাল দুপুর পৌনে ২টার দিকে খালটি থেকে তার লাশ উদ্ধার করেন ফায়ার সার্ভিসের ডুবুরিরা।
ফায়ার সার্ভিস সদর দপ্তরের দায়িত্বরত কর্মকর্তা জিয়াউর রহমান বলেন, ‘গত শনিবার বিকেল ৪টার দিকে কদমতলীর রায়েরবাগ আদর্শ স্কুলের পাশে ময়লাযুক্ত খালে শিশুটি পড়ে যায়। পরে বিষয়টি ৯৯৯ নম্বরে জানানো হয়। সংবাদ পেয়ে দ্রুত সেখানে আমাদের ডুবুরিরা শিশুটিকে উদ্ধারের কাজ করেন। কিন্তু শিশুটিকে পাওয়া যাচ্ছিল না। পরে প্রতিদিন সকাল ৯টা থেকে ৫টা পর্যন্ত উদ্ধার অভিযান চালাচ্ছিলেন ডুবুরিরা। অবশেষে আজকে দুপুরে শিশুটির মরদেহ উদ্ধার করা হয় ওই খাল থেকে।’
ফায়ার সার্ভিসের ডিএডি নজমুজ্জামান বলেন, আশামনিরা ডিএনডির পয়োনিষ্কাশন খালের পাশে একটি মাঠে খেলা করছিল। একপর্যায়ে তাদের খেলা করা বলটি খালে ভাসমান ময়লার ওপর পড়ে যায়। আশামনি বলটি তুলতে খালে নামলে সঙ্গে সঙ্গে পানিতে তলিয়ে যায়। নোংরা পানিতে আবর্জনা জমে থাকায় উদ্ধারকাজে সমস্যা হচ্ছিল। ঘটনাস্থল থেকে প্রায় এক কিলোমিটার দূরে আবর্জনার স্তূপে শিশুটির লাশ পাওয়া যায়। পরে স্থানীয় পুলিশের সহযোগিতায় পরিবারের কাছে আশামনির লাশ হস্তান্তর করা হয়েছে।
আশামনিকে খুঁজে পেতে তল্লাশি আরো জোরদার করার দাবিতে স্থানীয় বাসিন্দারা গত মঙ্গলবার মানববন্ধন করে। তল্লাশি অভিযানে অংশ নেন সেনা সদস্যরাও। স্থানীয় কাউন্সিলর আকাশ কুমার ভৌমিক শ্রমিক দিয়ে ময়লা-আবর্জনা সরানোর ব্যবস্থা করেন।