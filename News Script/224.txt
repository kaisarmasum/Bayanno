<source>kalerkantho</source>
আমরা সবাই জানি বইয়ের কোনো সীমান্ত নেই। কোনো দেশই তার লেখককে নিয়ন্ত্রণ করতে পারে না যে বিশ্বের অন্য কোনো দেশে তাঁর লেখা যাবে না। গত শতকের পঞ্চাশের দশকে সোভিয়েত ইউনিয়ন; এখনকার রাশিয়া; বরিস পাস্তেরনাককে নোবেল পুরস্কার গ্রহণ করতে বাধা দেয়। সেই থেকে আজ পর্যন্ত এমন ঘটনা আর ঘটেনি। কিন্তু আমরা দেখতে পাই সীমান্ত ছাড়িয়ে বই পৌঁছে যায় মানুষের কাছে। এশিয়ার মানুষ হয়ে জানতে পারি আফ্রিকার সাহিত্য, তার ভেতরের মানুষের জীবনযাপনের চিত্র। পাশাপাশি সংস্কৃতির রূপরেখাও উদ্ভাসিত হয়। এসব জানা জ্ঞানের সাধনা। জানতে পারি ইউরোপ, আমেরিকা, লাতিন আমেরিকার জীবনযাপনের কথা। এক অর্থে বলা যায়, বই মানবজাতির অক্ষয় সাধনা। জীবনের বাঙ্ময় রূপকে বর্ণবহুল করে তোলে। এভাবে বিশ্বজুড়ে মানুষ একে অপরের দিগ্বলয় দেখে চিহ্নিত করে মানবজাতির জন্য শান্তি-সংস্কৃতির রূপরেখা।
বাংলা একাডেমির একুশে গ্রন্থমেলা শুধু কেনা-বেচার জায়গা নয়। এই গ্রন্থমেলা বাংলা সাহিত্য-সংস্কৃতিকে নিয়ন্ত্রণ করে নিবিড়ভাবে। আজকের দিনে শহীদ মিনার আমাদের সেই অবিনাশী চেতনা, যা মানবজাতির অক্ষয় সম্পদ। বাঙালি প্রথম জাতি, মাতৃভাষার মর্যাদার জন্য যাঁরা জীবন দিয়েছিল। পরবর্তী সময়ে আসামের শিলচরে মাতৃভাষার মর্যাদা রক্ষায় জীবন দিয়েছিলেন ১১ জন তরুণ। তারুণ্যের দীপ্ত চেতনায় ভাষা কোথাও মর্যাদার জায়গা হারায়নি। বাঙালির গৌরবময় অর্জনের প্রতিরোধ তারুণ্যদীপ্ত চেতনায় স্নাত হয়েছিল। প্রতিষ্ঠিত হয়েছে বাংলা ভাষার রাষ্ট্র বাংলাদেশ। আমাদের শ্রেষ্ঠ নেতা বঙ্গবন্ধু শেখ মুজিবুর রহমান সব সময় বলেছেন, ‘আমি বাঙালি, বাংলা আমার দেশ, বাংলা আমার ভাষা।’ এভাবে জাতির জনক বাঙালির অস্তিত্বের কথা সরবে বলেছেন। আমরা এই জাতি হিসেবে বাংলা ভাষার সাহিত্যকে অনেক দূর নিয়ে যেতে চাই। এ বছর গ্রন্থমেলা উদ্বোধন করতে এসে প্রধানমন্ত্রী শেখ হাসিনা বলেছেন, ‘বাংলা সাহিত্যকে আন্তর্জাতিক পর্যায়ে পৌঁছানোয় গুরুত্ব দেবেন। এটি একটি প্রবল আশাবাদী কথা। আমরা তাঁকে অভিনন্দিত করি।’
২০১৭ সালে পশ্চিমবঙ্গের খরদহ বইমেলায় গিয়েছিলাম। দেখলাম, সেখানে চারদিকের বসতির মাঝখানে একটি মাঠ ব্যবহৃত হয় মেলার জন্য। গুনে দেখলাম ৪০টি স্টল। মাঠভর্তি মানুষের উপস্থিতি দেখে মনে হয়েছে ছোট বইমেলার বড় দিগন্ত। মেলাজুড়ে মানুষের উপস্থিতি বইয়ের হাত ধরে। এমন দৃশ্য আমার মধ্যে সীমান্ত পেরিয়ে বইয়ের আকাশ ছোঁয়ার অনুভূতি জাগায়। ওই বইমেলার যে বিষয়টি আমার ভালো লেগেছে, তা হলো মানুষের দোরগোড়ায় বইমেলার আয়োজন। শিশুদের হাত ধরে মা-বাবা মেলায় আসছেন। বই কিনছেন। এভাবে বইমেলার নানা অনুষঙ্গ আমাদের মনোজগতে তোলপাড় তোলে। আমরা প্রজন্মকে তৈরি করার এই পদ্ধতি একুশের গ্রন্থমেলায় দেখতে পাই। গ্রন্থমেলা আমাদের শিকড়ের টান এবং আন্তর্জাতিক বিশ্বে নিজের উপস্থিতি বড় করে দেখার অসাধারণ উদাহরণ। জয়তু একুশে ফেব্রুয়ারি।
এবারের গ্রন্থমেলায় আমার যে বইটি প্রকাশ হবে তার নাম ‘পূর্ববঙ্গ থেকে বাংলাদেশ : রবীন্দ্রনাথ ঠাকুর ও শেখ মুজিবুর রহমান’। ২০১৭ সালে ভারতের ইনস্টিটিউট অব অ্যাডভান্সড স্টাডিজ থেকে আমাকে একটি ফেলোশিপ দেওয়া হয়েছিল। তারা আমার কাছে একটি থিম বা বিষয় চাইল। আমি তখন এই থিমটি দিই। তারা সম্মত হয়। কিন্তু তাদের অফিস শিমলায় গিয়ে সেখানে থেকে কাজটি করতে হবে। আমি তখন দেখলাম ওখানে গিয়ে কাজটি করা সম্ভব নয়। কারণ বাংলাদেশে বসে কাজটির উপাদান সংগ্রহ করতে হবে। তারা আমার প্রস্তাবে রাজি হলো না। আমিও আগ্রহী হলাম না শিমলায় যেতে। ওদের জানিয়ে দিলাম বৃত্তিটি গ্রহণ করছি না। তবে শেষ পর্যন্ত আমি বইটি লেখার কাজ শেষ করি এবং এই মেলায় প্রকাশিত হচ্ছে কথাপ্রকাশ থেকে।