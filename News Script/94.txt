মুজিব শতবর্ষ উপলক্ষে দেশজুড়ে বিভিন্ন উদ্যোগ নেওয়া হয়েছে। এই উদ্যোগের অংশ হিসেবে মহিলা ও শিশুবিষয়ক মন্ত্রণালয় এক লাখ নতুন নারী উদ্যোক্তা তৈরি করবে। বুধবার ‘জয়িতা অন্বেষণে বাংলাদেশ’ শীর্ষক ঢাকা বিভাগের শ্রেষ্ঠ জয়িতাদের (সফল নারী) সংবর্ধনা অনুষ্ঠানে প্রধান অতিথির বক্তব্যে এ ঘোষণা দেন মহিলা ও শিশুবিষয়ক প্রতিমন্ত্রী ফজিলাতুন নেসা ইন্দিরা। বাংলাদেশ শিল্পকলা একাডেমির সংগীত ও নৃত্যকলা কেন্দ্র মিলনায়তনে এই অনুষ্ঠানের আয়োজন করা হয়।
অনুষ্ঠানে সরকারের বিভিন্ন উন্নয়ন কার্যক্রম তুলে ধরে প্রতিমন্ত্রী বলেন, ‘নারী অগ্রগতির পথে বড় বাধা বাল্যবিবাহ। এটি শুধু আমাদের দেশের জন্যই নয়, বিশ্বের অনেক দেশেই এই সমস্যা রয়েছে। এই সমস্যার সমাধান হলে নারীরা আরও সফলতা পাবেন।’
অনুষ্ঠানে উপস্থিত প্রশাসনের ঊর্ধ্বতন কর্মকর্তাদের উদ্দেশে প্রতিমন্ত্রী বলেন, মুজিব শতবর্ষ ঘিরে বাল্যবিবাহ রোধে মহাপরিকল্পনা নেওয়া হয়েছে। বাল্যবিবাহ রোধে প্রশাসনের সক্রিয় অংশগ্রহণ জরুরি। সচেতনতা সৃষ্টির মাধ্যমে বাংলাদেশকে বাল্যবিবাহমুক্ত করতে সবাইকে একসঙ্গে কাজ করতে হবে।
পাঁচটি ক্যাটাগরিতে অনুষ্ঠানে ঢাকা বিভাগের শ্রেষ্ঠ জয়িতাদের সম্মাননা জানানো হয়। অর্থনৈতিক ক্ষেত্রে সফলতার জন্য গোপালগঞ্জের ফেরদৌসী আক্তার, শিক্ষা ও চাকরি ক্ষেত্রে ঢাকার আখতারী বেগম, সফল জননী নারী হিসেবে মানিকগঞ্জের রেখা রানী ঘোষ, নির্যাতনের বিভীষিকা মুছে ফেলে নতুন উদ্যমে জীবন শুরু ক্যাটাগরিতে ঢাকার অরনিকা মেহেরিন ও সমাজ উন্নয়নে অসামান্য অবদানের জন্য ঢাকার ভেলরি এন টেইলরকে সম্মাননা জানানো হয়। অনুষ্ঠানে জয়িতারা নিজেদের অভিজ্ঞতা, প্রতিবন্ধকতা ও সফলতার কথা জানান।
ঢাকা বিভাগের বিভাগীয় কমিশনার মো. মোস্তাফিজুর রহমানের সভাপতিত্বে অনুষ্ঠানে বিশেষ অতিথি ছিলেন মহিলা ও শিশুবিষয়ক মন্ত্রণালয়ের সচিব কাজী রওশন আক্তার ও মহিলাবিষয়ক অধিদপ্তরের মহাপরিচালক পারভীন আকতার।


রওশন আরার মামাতো ভাই মিজানুর রহমান খান বলেন, আগামী একুশে ফেব্রুয়ারি রওশন আরার বাবার প্রথম মৃত্যুবার্ষিকী এবং আন্তর্জাতিক মাতৃভাষা ও শহীদ দিবস উপলক্ষে পাঁচ দিনের ব্যক্তিগত সফরে দেশে এসেছেন তিনি। স্থানীয় সামাজিক সংগঠন এবং তালেবপুর ইউনিয়নবাসীর পক্ষ থেকেও তাঁকে সংবর্ধনা দেওয়া হবে। ভাষাশহীদ রফিক উদ্দিন আহমেদের গ্রামের বাড়ি রফিক নগরসহ কয়েকটি বিদ্যালয়ে আন্তর্জাতিক মাতৃভাষা দিবসের অনুষ্ঠানে যোগ দেবেন রওশন আরা।
তালেবপুর আদর্শ উচ্চবিদ্যালয়ের প্রধান শিক্ষক ভবেশ চন্দ্র সরকার বলেন, ‘রওশন আরা আমাদের বিদ্যালয়ে সপ্তম শ্রেণি পর্যন্ত পড়ালেখা করেছে। যুক্তরাজ্যের রামসগেট শহরের মেয়র নির্বাচিত হওয়ায় আমরা গর্বিত।’
এদিকে দুপুরে গ্রামের বাড়িতে কথা হয় রওশন আরার সঙ্গে। তিনি প্রথম আলোকে বলেন, ‘বাংলাদেশ এগিয়েছে, উন্নতির দিকে যাচ্ছে।’ গ্রামে একটি বিদ্যালয় করার ইচ্ছার কথা জানিয়ে তিনি বলেন, শিক্ষার্থীদের লেখাপড়ার বিষয়ে তিনি কাজ করতে আগ্রহী। ইংল্যান্ডে বাংলাদেশি শিক্ষার্থীদের বিভিন্নভাবে সহযোগিতা করে আসছেন বলেও জানান তিনি।