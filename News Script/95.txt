গাইছিলেন দক্ষিণ কোরীয়ার নাগরিক মিংজু। ২১ ফেব্রুয়ারি আন্তর্জাতিক মাতৃভাষা দিবস উপলক্ষে ঢাকার ইনডিপেনডেন্ট ইউনিভার্সিটি, বাংলাদেশের (আইইউবি) বাংলা ভাষা ইনস্টিটিউট (বিএলআই) একটি অনুষ্ঠানের আয়োজন করবে। চলছিল তারই প্রস্তুতি। প্রায় এক যুগের বেশি সময় ধরে বাংলাদেশে বসবাসরত ভিন্ন দেশের নাগরিকদের মধ্যে বাংলা ভাষা ছড়িয়ে দিতে কাজ করছে আইইউবির এই অনুষদ। শুদ্ধ বাংলা চর্চার পাশাপাশি বাঙালির সংস্কৃতি ও ঐতিহ্য সম্পর্কে ভিনদেশি শিক্ষার্থীদের ধারণা দিতেও সাহায্য করেন তাঁরা
ইনডিপেনডেন্ট ইউনিভার্সিটি, বাংলাদেশের (আইইউবি) সাবেক উপাচার্য বজলুল মবিন চৌধুরী ও তাঁর বন্ধু টনি কে স্টুয়ার্টের হাত ধরে ২০০৬ সালে যাত্রা শুরু হয় বিএলআইয়ের। মার্কিন অধ্যাপক টনি কে স্টুয়ার্ট বাংলাদেশে এসে বাংলা শিখতে গিয়ে বেশ বিড়ম্বনায় পড়েছিলেন। তিনি চেয়েছিলেন, আর কোনো বিদেশিকে যেন বিড়ম্বনায় পড়তে না হয়। সেই ভাবনা থেকেই বিএলআইয়ের জন্ম।
মার্কিন স্টেট ডিপার্টমেন্টের শিক্ষা ও সংস্কৃতির ক্রিটিক্যাল ল্যাঙ্গুয়েজ স্কলারশিপ কার্যক্রমের অধীনে আইইউবির সঙ্গে চুক্তিবদ্ধ হয়ে চালু করা হয় বাংলা সামার ইনস্টিটিউট। পরে নাম পরিবর্তন করে বাংলা ভাষা ইনস্টিটিউট (বিএলআই) রাখা হয়। শুরুর দিকে যুক্তরাষ্ট্রের বিভিন্ন বিশ্ববিদ্যালয়ের নির্বাচিত ছাত্র-ছাত্রীদের বাংলা শেখার সুযোগ থাকলেও বর্তমানে যে কেউ অনলাইন ও সরাসরি ক্লাস প্রোগ্রামে ভর্তি হতে পারেন। এই লম্বা সময়ে বিএলআই থেকে বাংলা শিখেছে দুই হাজারের বেশি শিক্ষার্থী। শুধু ক্লাসরুমের গণ্ডিতে সীমাবদ্ধ না রেখে শিক্ষার্থীদের হাতে–কলমে অক্ষর চেনানো ও বাক্য গঠনের উদ্দেশ্যে রাস্তার বিভিন্ন বিলবোর্ড ও পোস্টার থেকে অক্ষর খুঁজে বের করার উদ্দেশ্যে প্রায়শই ফিল্ড ট্রিপে নিয়ে যাওয়া হয়। বারো মাসে তেরো পার্বণের বাংলাদেশের সঙ্গে শিক্ষার্থীদের পরিচয় করিয়ে দিতে আয়োজন করা হয় বিভিন্ন উৎসব। আগামী আন্তর্জাতিক মাতৃভাষা দিবস সামনে রেখেও অনুষ্ঠান আয়োজনের প্রস্তুতি চলছে, যেখানে বাংলা গান-কবিতার পাশাপাশি নিজ ভাষার গান-কবিতা পরিবেশন করবেন শিক্ষার্থীরা।
বাংলা ভাষার গঠনশৈলীর প্রতি মুগ্ধতার কথা বললেন বিএলআইয়ের বেশ কয়েকজন বিদেশি শিক্ষার্থী। মার্কিন নাগরিক মারিয়া বলেন, ‘আমি এই দেশে বসবাস করছি। সেই হিসেবে মনে করি, বাংলা ভাষা শেখা আমার দায়িত্ব।’যুক্তরাষ্ট্রের জনাথন মনে করেন, একজন লেখক হিসেবে বাংলা সাহিত্য তাঁকে খুব টানে। বলছিলেন, ‘প্রথম যখন রবীন্দ্রনাথ ঠাকুরের লেখা পড়ে মুগ্ধ হই, তখনই বাংলা শেখার সিদ্ধান্ত নিই। স্ত্রী তাতিয়ানাসহ বিএলআইতে বাংলা শিখতে ভর্তি হয়ে যাই।’ রবি ঠাকুরের ‘আমাদের ছোট নদী’ কবিতাটি আবৃত্তি করে শোনালেন জনাথন। বাংলা শেখায় স্বামীকে যে তাতিয়ানা বেশ সহযোগিতা করেন, বোঝা গেল। কোনো শব্দে আটকে গেলেই পাশ থেকে শুধরে দিচ্ছিলেন তিনি।