<source>kalerkantho</source>
নৌকার মাঝি ও পাচারকারী ফয়েজ কালের কণ্ঠকে বলেন, ‘নৌকাটির মালিক হচ্ছেন সাইফুল ইসলাম। তিনি টেকনাফের বাহারছড়া ইউনিয়নের নোয়াখালীপাড়ার আবদুল আলীর পুত্র। আবদুল আলী একজন দাগি মানবপাচারকারী ও এলাকার তালিকাভুক্ত ইয়াবা কারবারি। তাঁর বিরুদ্ধে ডজনখানেক মামলা আছে। দেড় মাস আগে দুই হাজার ইয়াবা নিয়ে আবদুল আলী পুলিশের হাতে ধরা পড়ার পর পুত্র সাইফুলই মানবপাচারের কাজটি পরিচালনা করে আসছিলেন।’
অনুসন্ধানে জানা গেছে, টেকনাফের বাহারছড়া ইউনিয়নের নোয়াখালীপাড়াটিই হচ্ছে মানবপাচারের অন্যতম এলাকা। পাড়ার সহস্রাধিক বসতির বাসিন্দাদের মধ্যে কয়েকটি সিন্ডিকেট রয়েছে মানবপাচারের কাজে। এর মধ্যে সবচেয়ে শক্তিশালী সিন্ডিকেট হচ্ছে বর্তমানে ইয়াবার মামলায় কারাগারে থাকা আবদুল আলীর সিন্ডিকেট। আবদুল আলী (৫০) টেকনাফের বাহারছড়া ইউনিয়নের ৯ নম্বর ওয়ার্ড বিএনপির সভাপতি। তাঁর নেতৃত্বেই রয়েছে প্রায় ২৫-৩০ সদস্যের সিন্ডিকেট। আবদুল আলী ২০১২ সাল থেকেই মানবপাচারে জড়িত ছিলেন বলে জানিয়েছে টেকনাফের বাহারছড়া ফাঁড়ির পুলিশ।
বাহারছড়া কমিউনিটি পুলিশিং ফোরামের সভাপতি আজিজ উল্লাহ এবং সদস্য মোহাম্মদ হোসেন কালের কণ্ঠকে জানান, আবদুল আলী সিন্ডিকেটের সদস্যরাই রোহিঙ্গা পাচারকারীদের সঙ্গে মিলেমিশে মালয়েশিয়ায় রোহিঙ্গাদের পাচার করে আসছে। আবদুল আলীর রয়েছে পাঁচটি মাছ ধরার নৌকা। এসব নৌকা দিয়েই বাহারছড়া থেকে রোহিঙ্গাদের নিয়ে সেন্ট মার্টিন্স দ্বীপের অদূরে মালয়েশিয়া ও থাইল্যান্ডগামী বড় আকারের জাহাজে তুলে দেওয়া হয়।
বাহারছড়া ফাঁড়ির পরিদর্শক লিয়াকত আলী কালের কণ্ঠকে বলেন, ‘সোমবার রাতে স্থানীয় কমিউনিটি পুলিশিং কর্মীদের দেওয়া সংবাদের ভিত্তিতে আমি ফোর্স নিয়ে নোয়াখালীপাড়া সৈকতে গিয়েছিলাম। কিন্তু অল্পের জন্য রোহিঙ্গাবোঝাই সাইফুলের নৌকাটি ধরতে পারিনি।’ তিনি জানান, গতকাল সন্ধ্যায় অভিযান চালিয়ে আবদুস সালাম নামের একজন পাচারকারীকে আটক করা হয়েছে। আটক ব্যক্তি বিএনপি নেতা আবদুল আলী সিন্ডিকেটের সদস্য।
সাহায্যে প্রস্তুত জাতিসংঘ
জাতিসংঘের আন্তর্জাতিক অভিবাসন সংস্থা (আইওএম) ও শরণার্থী সংস্থা (ইউএনএইচসিআর) গতকাল এক যৌথ সংবাদ বিজ্ঞপ্তিতে নৌকাডুবির ঘটনায় গভীর দুঃখ প্রকাশ করে বলেছে, তারাসহ জাতিসংঘের সব সংস্থা ও অন্যান্য এনজিও বাংলাদেশ সরকারের পাশে থেকে উদ্ধারকৃতদের খাদ্য, আশ্রয়, চিকিৎসা বা যেকোনো সহায়তায় প্রস্তুত রয়েছে।
বিজ্ঞপ্তিতে বলা হয়, ‘কক্সবাজার থেকে অনিয়মিত ও অনিরাপদ নৌযাত্রা নতুন কোনো ঘটনা নয়; রোহিঙ্গা শরণার্থী ও বাংলাদেশের জনগণ উভয়েই বিভিন্ন পরিস্থিতির শিকার হয়ে এই ঝুঁকি নিয়ে থাকে। জাতিসংঘ ও বাংলাদেশ সরকার এ ব্যাপারে উভয় জনগোষ্ঠীর সচেতনতা বৃদ্ধির জন্য কাজ করে আসছে। আমরা আইন-শৃঙ্খলা রক্ষাকারী বাহিনীর সঙ্গে কাজ করছি যেন পাচার রোধ করা যায় এবং এর ঝুঁকি থেকে মানুষকে রক্ষা করা যায়।’