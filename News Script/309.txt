<source>jugantor</source>


আন্তর্জাতিক মাতৃভাষা দিবস উপলক্ষে সারাদেশে বর্ণমালা মিছিল, কোরআন খতম, দোয়া মাহফিল, ভাষা শহীদ ও ভাষা সৈনিকদের কবর জিয়ারত, শহীদ পরিবারদের সঙ্গে সাক্ষাতসহ একগুচ্ছ কর্মসূচি পালন করেছে ইসলামী শাসনতন্ত্র ছাত্র আন্দোলন।
শুক্রবার সকালে কেন্দ্রঘোষিত কর্মসূচির অংশ হিসেবে ঢাকা মহানগর পূর্বের আয়োজনে বর্ণমালা মিছিলপূর্ব সমাবেশে প্রধান অতিথির বক্তব্যে ইসলামী শাসনতন্ত্র ছাত্র আন্দোলনের কেন্দ্রীয় সভাপতি এম. হাছিবুল ইসলাম বলেন, দেশের তরুন প্রজন্ম আজ ভাষা আন্দোলনের চেতনা থেকে দূরে সরে যাচ্ছে। যত্রতত্র বাংলা ভাষার বিকৃতি ঘটছে। তরুনরা বাংলার চর্চা বাদ দিয়ে ইংরেজির দিকেই ঝুকে পরছে।
এহেন দূরাবস্থা থেকে তরুন প্রজন্মকে ভাষা আন্দোলনের চেতনায় ফিরিয়ে আনার জন্য কাজ করছে ইসলামী শাসনতন্ত্র ছাত্র আন্দোলন।
ঢাকা মহানগর পশ্চিম ও গাজীপুর জেলা-মহানগরে সেক্রেটারি জেনারেল নূরুল করীম আকরাম পৃথক দুটি বক্তব্যে বলেন, পৃথিবীর একমাত্র রাষ্ট্রভাষা বাংলা, যা রক্তের বিনিময়ে অর্জন করা হয়েছে। অথচ আমাদের দেশের শিশু-কিশোররা ভারতীয় হিন্দী কার্টুন-কমিক্স দেখে সে দেশের সংস্কৃতি শিখছে। যা আমাদের মাতৃভাষা বাংলার প্রতি রীতিমতো বৃদ্ধাঙ্গুলি প্রদর্শন করার শামিল। মাতৃভাষার প্রতি শিশু-কিশোরদের মানসিকতা ফিরিয়ে আনতে দেশের সর্বস্তরের শিক্ষা প্রতিষ্ঠানসমূহে বিশেষ গুরুত্বারোপ করতে হবে।
এছাড়াও মাতৃভাষা দিবসের কর্মসূচিতে কেন্দ্রীয় দায়িত্বশীলদের মধ্যে ঝিনাইদহ জেলায় সহ-সভাপতি মুহাম্মাদ আব্দুল জলিল, চাঁদপুর জেলায় জয়েন্ট সেক্রেটারি জেনারেল একেএম আব্দুজ্জাহের আরেফী, ফেনী জেলায় সাংগঠনিক সম্পাদক শেখ মুহাম্মাদ আল-আমিন, ঢাকা মহানগর উত্তরে প্রশিক্ষণ সম্পাদক শরিফুল ইসলাম রিয়াদ ও স্কুল সম্পাদক ইহতেশাম বিল্লাহ আজিজী, মৌলভীবাজার জেলায় তথ্য ও গবেষণা সম্পাদক ইউসুফ আহমাদ মানসুর, ঢাকা মহানগর দক্ষিণে প্রচার ও আন্তর্জাতিক সম্পাদক কে এম শরীয়াতুল্লাহ, পাবলিক বিশ্ববিদ্যালয় সম্পাদক এম এম শোয়াইব, ঝালকাঠি এন এস কামিল মাদরাসায় অফিস ও যোগাযোগ সম্পাদক গাজী মুহাম্মাদ ওসমান গনী, সাতক্ষীরা জেলায় কলেজ সম্পাদক এম এ হাসিব গোলদার।