‘বাবা অফিসে গেলেন আর ফিরে এলেন না। মর্গে গিয়ে আমরা তাঁর মৃতদেহ খুঁজে পেলাম। বিচার হলো, কিন্তু জানতে পারলাম না কারা, কেন তাঁকে খুন করেছে। আমার মতো সবার বাবাকে কীভাবে মারা হয়েছে, আমরা তা জানতে চাই।’
এ দাবি বিডিআর বিদ্রোহে নিহত লে. কর্নেল লুৎফর রহমানের চিকিৎসাশাস্ত্রে পড়ুয়া মেয়ে ফাবলিহা বুশরার। গতকাল সোমবার জাতীয় প্রেসক্লাবে নিহতদের স্মরণে এক আলোচনা সভায় তিনি এসব কথা বলেন। তাঁর কথায় সুর মেলালেন আরও কয়েকজন নিহত সেনা কর্মকর্তার স্ত্রী ও পুত্র-কন্যারা।
অনুষ্ঠানের বিশেষ অতিথি অর্থনীতিবিদ দেবপ্রিয় ভট্টাচার্যও একই দাবি জানান। সবাই চান, বিডিআর হত্যাকাণ্ডের পেছনের লোকদের খুঁজে বের করার জন্য নতুন করে তদন্ত করা হোক।
‘শহীদ পরিবারবর্গ ও দেশ উই আর কনসার্ন সোসাইটি’ যৌথভাবে এ আলোচনার আয়োজন করে। পুরো আলোচনায় ছিল নিহত পরিবারগুলোর নানা আক্ষেপের কথা। কেউ দাবি করেন, বিচার দ্রুত কার্যকর করতে একটি বিচার বিভাগীয় কমিশন গঠন করা হোক। আপিলের শুনানি যাতে দ্রুত হয়, তা নিশ্চিত করবে এই কমিশন। কেউ বলেন, ২৫ ফেব্রুয়ারি সরকারি ছুটি ঘোষণা করা হোক। কেউ চান, পাঠ্যবইয়ে এ ঘটনা যুক্ত করতে, একটি স্মৃতিসৌধ নির্মাণেরও দাবি করেন তাঁরা।
বিডিআর হত্যাকাণ্ডের পাঁচ বছর আজ। ২০০৯ সালের এ নারকীয় ঘটনার বিচার শেষ হয়েছে গত ৫ নভেম্বর। বিচারে ৫৭ সেনা কর্মকর্তাসহ ৭৪ জনকে হত্যার দায়ে ১৫২ জনকে ফাঁসি ও ১৬১ জনকে যাবজ্জীবন কারাদণ্ড দিয়েছেন আদালত। এ ছাড়া বিভিন্ন মেয়াদে ২৫৬ জনের সাজা হয়েছে। তবে খালাস পেয়েছেন ২৭৭ জন।
রায় ঘোষণার পর নতুন করে কেন তদন্তের দাবি করছেন? এ প্রশ্নের জবাবে নিহত ব্যক্তিদের স্বজনেরা বলেন, এ রায়ে তাঁরা জানতে পারেননি, কে কাকে, কেন খুন করেছে। এর পেছনে কারা ছিল, তা-ও তাঁরা জানতে পারেননি।
দেবপ্রিয় ভট্টাচার্য এ ঘটনায় গঠিত তদন্ত কমিটির একটি ধারা পড়ে বলেন, তদন্ত কমিটি নেপথ্যের কুশীলবদের খুঁজে বের করতে পারেনি। কিন্তু কমিটি বিশ্বাস করেছিল শুধু বিডিআর জওয়ানদের পক্ষে এ ঘটনা ঘটানো সম্ভব ছিল না। বিডিআর জওয়ানদের ব্যবহার করা হয়েছে মাত্র। তিনি বলেন, ওই কমিটি মনে করেছিল প্রকৃত কারণ উদ্ঘাটনের জন্য অধিকতর তদন্ত হওয়া দরকার। কারণ, প্রকৃত অপরাধী পর্দার অন্তরালে রয়েছে। নিহত ব্যক্তিদের মরণোত্তর বীরত্বের পদক প্রদানে সরকারের প্রতি অনুরোধ জানান তিনি।
অনুষ্ঠানের শুরুতেই নিহত লে. কর্নেল কুদরত-ই-এলাহীর বাবা হাবিবুর রহমান স্বাগত বক্তব্য দেন। তিনি বলেন, ‘ছেলে হারানোর যে কী কষ্ট, সেটি কেবল একজন বাবাই বোঝেন। তাই আমাদের দাবি পিলখানা হত্যাকাণ্ডের দিনটিকে শহীদ সেনা দিবস ঘোষণা করা হোক।’ এ কথা বলতে গিয়ে কান্নায় ভেঙে পড়েন তিনি।