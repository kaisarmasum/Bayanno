<source>jugantor</source>


লন্ডন থেকে পাউন্ড ভাঙিয়ে বাংলাদেশে টাকা পৌঁছতে দেরি হবে ভেবে গোলাম সারওয়ারকে বললাম, আমাকে লেখার অ্যাডভান্স হিসেবে পাঁচ হাজার টাকা দেয়া সম্ভব কিনা। গোলাম সারওয়ার বললেন, অবশ্যই সম্ভব। বলুন, ঢাকায় কার কাছে আপনার টাকাটা পৌঁছে দিতে হবে? ঢাকার রায়েরবাজার আমার এক আত্মীয়া থাকেন। তার নাম ও ঠিকানা দিলাম।
পরদিনই রায়েরবাজার থেকে আমার আত্মীয়া জানালেন, তিনি পাঁচ হাজার নয়, ত্রিশ হাজার টাকা পেয়েছেন। আমার বিস্ময়ের অন্ত ছিল না। গোলাম সারওয়ারকে টেলিফোনে ধন্যবাদ জানিয়ে জিজ্ঞাসা করলাম, চেয়েছিলাম পাঁচ হাজার টাকা।
ত্রিশ হাজার টাকা দিলেন কেন? গোলাম সারওয়ার বললেন, আমাদের পত্রিকার মালিক নুরুল ইসলাম সাহেব আপনাকে টাকা দেব শুনে বললেন, কী পাঁচ হাজার টাকা দিচ্ছেন! ত্রিশ হাজার টাকা দিন। টাকাটা পেলাম। আমি তখনও যুগান্তরে লেখা শুরু করিনি। যুগান্তর বের হয়নি।
আমি যুগান্তরের প্রতিষ্ঠাতা সম্পাদক গোলাম সারওয়ারের কাছ থেকে যতটা শ্রদ্ধা-ভালোবাসা পেয়েছি, ততটা পেয়েছি পত্রিকাটির মালিক শিল্পপতি নুরুল ইসলাম এবং তার স্ত্রী সালমা ইসলামের কাছ থেকেও। সালমা ইসলাম একাধারে আইনজীবী এবং রাজনীতিকও।
তিনি জাতীয় পার্টির (এরশাদ) প্রার্থী হিসেবে এমপি হন এবং হাসিনা সরকারের প্রতিমন্ত্রীও ছিলেন। যুগান্তর সম্পাদনার কাজেও তিনি সুনাম অর্জন করেন। এই দম্পতি আমাকে তাদের অফিসে বিরাট ভোজসভায় আমন্ত্রণ জানিয়ে সম্মান দেখিয়েছেন। তাদের অত্যন্ত আধুনিক টেলিভিশন স্টেশন ঘুরিয়ে দেখিয়েছেন।
যতবার আমি লন্ডন থেকে ঢাকায় গেছি, ততবার যুগান্তর অফিসে আমন্ত্রিত হয়েছি। নানা আলোচনা সভায় যোগ দিয়েছি। গোলাম সারওয়ার যতদিন বেঁচে ছিলেন, ততদিন আমি ঢাকায় গেলেই আমার সম্মানার্থে ঢাকা ক্লাবে অথবা বড় কোনো হোটেলে আমার জন্য ভোজসভার আয়োজন করতেন। একবারের কথা একটু ভালোভাবে স্মরণ আছে।
গোলাম সারওয়ার আমার জন্য ঢাকা ক্লাবে নৈশভোজ সভার আয়োজন করেছিলেন। ঢাকার বড় বড় শিল্পী-সাহিত্যিক ও সাংবাদিকরা এসেছেন। নিজের টেবিলে বসে আছি। হঠাৎ দেখি, এক ব্যক্তি আমার সামনে দাঁড়িয়েছেন।
হ্যান্ডশেকের জন্য হাত বাড়িয়ে দিয়ে বললেন, ‘আপনি আমাদের লিজেন্ড। তাই একবার দেখতে এসেছিলাম। জরুরি কাজে চলে যেতে হচ্ছে, এ জন্য দুঃখিত। এ কথা বলে তিনি চলে গেলেন; এটাই কথাশিল্পী হুমায়ূন আহমেদের সঙ্গে আমার প্রথম এবং শেষ দেখা।
যুগান্তরের গায়ে নিরপেক্ষ পত্রিকার নামাবলি আঁটা নেই। কিন্তু গত ২০ বছর যাবৎ যুগান্তরের নীতি লক্ষ করেছি, তা যে দলনিরপেক্ষ, এ কথা বলতে দ্বিধা নেই। পত্রিকাটিতে সরকারকে উদ্দেশ্যমূলকভাবে খোঁচা মেরে কোনো কিছু লেখা হয় না।
আবার সরকারের খারাপ কাজের সমালোচনা করতেও দ্বিধাবোধ হয় না। বিএনপি-জামায়াতের শাসনামলে পত্রিকার মালিক শিল্পপতি নুরুল ইসলামকে সাজানো মামলায় জেলে নেয়া হয়েছিল, তখন ডা. বদরুদ্দোজা চৌধুরী বিকল্প ধারা পার্টি গঠন করেছেন।