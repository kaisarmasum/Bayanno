<title>এবার কৃষিকাজ শিখবেন উইলিয়াম</title> 
 <news>ভূগোল পড়েছেন। অনুসন্ধান ও উদ্ধার পাইলটের কাজ করতে গিয়ে শিখেছেন সমরবিদ্যাও। এবার তিনি শিখবেন কৃষিকাজ। হ্যাঁ, যুক্তরাজ্যের ডিউক অব কেমব্রিজ প্রিন্স উইলিয়াম এবার নিয়মিত শিক্ষার্থী হিসেবেই কেমব্রিজ বিশ্ববিদ্যালয়ে কৃষি ব্যবস্থাপনা পড়তে যাচ্ছেন। আগামী সপ্তাহ থেকেই উইলিয়ামের পাঠ কার্যক্রম শুরু হবে। তিনি যুক্তরাজ্যের গ্রামীণ কৃষিশিল্প সম্পর্কে ১০ সপ্তাহের একটি কোর্স করবেন। আশা করা হচ্ছে, তিনি যখন বাবা প্রিন্স চার্লসের কাছ থেকে কর্নওয়ালের জমিদারি বুঝে নেবেন, তখন এই শিক্ষা কাজে লাগবে। এ জমিদারির মধ্যে রয়েছে একটি ভূমি, সম্পদ ও বিনিয়োগ-সংক্রান্ত দপ্তর। বাবার কাছ থেকে উত্তরাধিকারসূত্রে পাওয়া সেই দপ্তর পরিচালনার দায়িত্ব পাবেন উইলিয়াম। ইউনিভার্সিটি অব সেইন্ট অ্যান্ড্রুজ থেকে ২০০৫ সালে ভূগোলে স্নাতক হন উইলিয়াম। স্ত্রী কেট মিডলটনের সঙ্গে সেখানেই তাঁর প্রথম পরিচয়। বিশ্ববিদ্যালয়ের গণ্ডি পেরোনোর পর সাত বছর সেনাবাহিনীতে কাজ করেন উইলিয়াম। বিবিসি।</news> 


<title>ফিরে যাচ্ছে জাহাজ সময়সীমা ব্যর্থ!</title> 
 <news>সিরিয়া থেকে রাসায়নিক অস্ত্র ও উপকরণ অপসারণের জন্য বন্দরে অপেক্ষায় থাকা নরওয়ে ও ডেনমার্কের জাহাজগুলো গতকাল মঙ্গলবার সাইপ্রাসের বন্দরে ফিরে যাওয়া শুরু করেছে। এর মধ্য দিয়ে এই অস্ত্র অপসারণে এক গুরুত্বপূর্ণ সময়সীমা পূরণ করা সম্ভব হবে না বলে ইঙ্গিত পাওয়া যাচ্ছে। খারাপ আবহাওয়া ও সড়কে প্রতিবন্ধকতাসহ আরও কিছু কারণে অস্ত্র অপসারণে এ বিলম্ব ঘটেছে। আন্তর্জাতিক মিশন সিরিয়ার লাতাকিয়া বন্দরের মাধ্যমে অস্ত্রগুলো দেশটির বাইরে সরিয়ে ফেলার অপেক্ষায় রয়েছে। একটি আন্তর্জাতিক চুক্তি অনুযায়ী ২০১৪ সালের প্রথমার্ধের মধ্যেই রাসায়নিক অস্ত্র পরিত্যাগ কার্যক্রম সম্পন্নে সিরিয়ার ওপর বাধ্যবাধকতা আছে। এ ক্ষেত্রে গতকালের সময়সীমাটি ছিল প্রথম গুরুত্বপূর্ণ ধাপ। কথা ছিল সিরিয়া থেকে রাসায়নিক অস্ত্র সরিয়ে প্রথমে ইতালিতে নেওয়া হবে। সেখান থেকে মার্কিন নৌবাহিনীর জাহাজে করে অস্ত্রগুলো আন্তর্জাতিক জলসীমায় নিয়ে টাইটানিয়ামের তৈরি একটি বিশেষ ট্যাংকে রেখে ধ্বংস করা হবে। বিবিসি।</news> 


<title>পরমাণু আলোচনায় বেশ অগ্রগতি হয়েছে: ইরান</title> 
 <news>ছয় পরাশক্তির সঙ্গে ইরানের পরমাণু কর্মসূচি নিয়ে জেনেভা শহরে সর্বশেষ আলোচনায় ‘বেশ অগ্রগতি’ হয়েছে। ইরানের পক্ষে প্রধান সমঝোতাকারী আব্বাস আরাকশি গতকাল মঙ্গলবার এ কথা বলেছেন।
আরাকশি বলেন, জেনেভায় বিভিন্ন বিষয়ে উভয় পক্ষের আলোচনা বেশ এগিয়েছে। তবে শেষ হওয়ার আগে কিছু অনুমান করা যাচ্ছে না।
ইরানের সঙ্গে আলোচনাকারী পরাশক্তিগুলো হচ্ছে জাতিসংঘ নিরাপত্তা পরিষদের পাঁচ সদস্যরাষ্ট্র যুক্তরাষ্ট্র, যুক্তরাজ্য, রাশিয়া, ফ্রান্স ও চীন এবং তাদের সঙ্গে জার্মানি। এই ছয় দেশের প্রতিনিধিদের সঙ্গে ইরানের বিশেষজ্ঞদের আলোচনায় কৌশলগত সংলাপ চলছে একটি সমঝোতা বাস্তবায়নের লক্ষ্যে।
এদিকে পারমাণবিক বিষয়ে আলোচনায় সাবেক সমঝোতাকারী এবং প্রেসিডেন্ট হাসান রুহানির ঘনিষ্ঠজন হোসেন মুসাভিয়ান দেশে ফিরেছেন। কথিত ‘জাতীয় নিরাপত্তা পরিপন্থী’ কাজে জড়িত থাকার অভিযোগে ২০০৮ সালে তাঁর দুই বছরের কারাদণ্ড হয়। এএফপি।</news>