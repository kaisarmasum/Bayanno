নিম্ন আদালতে বেশির ভাগ রায় ও আদেশ বাংলায় হচ্ছে। উচ্চ আদালতেও ইংরেজির পাশাপাশি বাংলায় রায়–আদেশ লেখা বাড়ছে। বছর দশেক আগে উচ্চ আদালতে বাংলায় রায় ও আদেশ দেওয়ার সংখ্যা ছিল হাতে গোনা। এখন উচ্চ আদালতের বেশ কয়েকজন বিচারপতি বাংলা ভাষায় রায় ও আদেশ দিচ্ছেন। অবশ্য, এ পর্যন্ত কতগুলো রায় ও আদেশ বাংলায় হয়েছে, সে বিষয়ে সুনির্দিষ্ট পরিসংখ্যান পাওয়া যায়নি।বর্তমানে উচ্চ আদালতে ৯৭ জন বিচারপতি আছেন। একাধিক আইনজীবী ও বিচারালয়-সংশ্লিষ্ট ব্যক্তিদের সঙ্গে কথা বলে জানা যায়, বছর দশেক আগেও বাংলায় রায়-আদেশ দেওয়ার সংখ্যা ছিল হাতে গোনা। হাইকোর্টের দুজন বিচারপতি এখন নিয়মিত বাংলায় রায় ও আদেশ দিয়ে যাচ্ছেন। এর
বাইরে বিভিন্ন সময় হাইকোর্টের বেশ কয়েকজন বিচারপতি বাংলায় রায়-আদেশ দিয়েছেন। তবে উচ্চ আদালতে বাংলা ভাষার ব্যবহার আরও বাড়ানোর সুযোগ আছে বলে মনে করেন তাঁরা।
গত বছরের ৭ ডিসেম্বর অনুষ্ঠিত ‘জাতীয় বিচার বিভাগীয় সম্মেলনে ইংরেজির পাশাপাশি বাংলা ভাষায় রায় লেখার পরামর্শ দেন প্রধানমন্ত্রী শেখ হাসিনা। এরপর রায় অনুবাদের জন্য একটি সেল গঠনে প্রধান বিচারপতি উদ্যোগ নিয়েছেন বলে জানান সুপ্রিম কোর্টের মুখপাত্র মোহাম্মদ সাইফুর রহমান। গত সোমবার তিনি প্রথম আলোকে বলেন, অধস্তন আদালতের বেশির ভাগ রায় ও আদেশ বাংলায় হচ্ছে। সুপ্রিম কোর্টের দাপ্তরিক কার্যক্রমে প্রয়োজন অনুসারে বাংলা বা ইংরেজি ভাষার ব্যবহার হয়ে থাকে। উচ্চ আদালতে এখন বাংলা ভাষায় রায়-আদেশ দেওয়ার সংখ্যা বেড়েছে। এর সংখ্যা কত, সে তথ্য সুনির্দিষ্টভাবে জানাতে পারেননি তিনি।
বাংলা ভাষায় রায়ের পূর্বাপর
আইনজীবী ও বিচারালয়-সংশ্লিষ্ট একাধিক ব্যক্তির সঙ্গে কথা বলে জানা যায়, প্রয়াত বিচারপতি এ আর এম আমীরুল ইসলাম চৌধুরী নব্বইয়ের দশকের শুরুতে সর্বপ্রথম হাইকোর্টে বাংলায় আদেশ দেওয়া শুরু করেন। এরপর সাবেক বিচারপতিদের মধ্যে বিচারপতি কাজী এবাদুল হক, বিচারপতি হামিদুল হক, বিচারপতি আবদুল কুদ্দুছ, সাবেক প্রধান বিচারপতি এ বি এম খায়রুল হক, আপিল বিভাগের অবসরপ্রাপ্ত বিচারপতি এ এইচ এম শামসুদ্দিন চৌধুরী বাংলায় বেশ কয়েকটি রায় দেন। বিচারপতি খায়রুল হক সংবিধানের ত্রয়োদশ সংশোধনী বাতিল, স্বাধীনতার ঘোষণা, স্বাধীনতাযুদ্ধের ঐতিহাসিক স্থান সংরক্ষণ ও চার নদী সংরক্ষণসহ বেশ কয়েকটি গুরুত্বপূর্ণ মামলার রায় বাংলা দেন।হাইকোর্ট বিভাগের বিচারপতি এম ইনায়েতুর রহিম রাজনৈতিক দল হিসেবে জামায়াতের নিবন্ধন অবৈধ ঘোষণা করে ২০১৩ সালে দেওয়া রায় বাংলায় লিখেছেন। বিচারপতি এম ইনায়েতুর রহিম গত বছর বিভিন্ন মামলার ১৫ হাজার রায়–আদেশ ও অন্তর্বর্তীকালীন আদেশ