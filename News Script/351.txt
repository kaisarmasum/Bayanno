<source>kalerkantho</source>
অপ্রিয় কাজটি নাকি করেছেন রাসেল ডমিঙ্গো। পাকিস্তানের বিপক্ষে টেস্ট শেষে মাহমুদউল্লাহকে টেস্ট থেকে দিয়েছেন অবসরের পরামর্শ। বেশ কয়েকদিন ধরে দেশের ক্রিকেটাঙ্গনে এমন গুঞ্জন জমিয়ে চলেছে। কিন্তু জাতীয় দলের প্রধান কোচ অবশ্য এমন কিছু বলার কথা অস্বীকার করেছেন। সাদা পোশাকে ৪৯টি আন্তর্জাতিক ম্যাচ খেলা এই ব্যাটসম্যানের টেস্ট ক্যারিয়ারের শেষ দেখছেন না এখনই।
'মাহমুদউল্লাহর টেস্ট ক্যারিয়ার কি শেষ'- এমন প্রশ্ন শেষ হতে না হতেই ডমিঙ্গোর উত্তর, 'না'। তবে জাতীয় দলের টেস্ট পরিকল্পনায় যে আপাতত নেই, সেটি স্বীকার করেছেন কোচ, 'এই মুহূর্তে সে দলের বাইরে। সত্যি বলতে কী, আমি তাকে লাল বলের ক্রিকেট ভবিষ্যত নিয়ে চিন্তা করতে বলেছি। সাদা বলের ক্রিকেটে রিয়াদ আমাদের পরিকল্পনায় প্রবলভাবেই রয়েছে। পাশাপাশি লড়াই করে টেস্ট দলে ফেরার জেদ ধরেছে ও।'
এই জেদকে খারাপভাবে দেখছেন না ডমিঙ্গো। অবসরের সিদ্ধান্ত মাহমুদউল্লাহ নিজে নেবেন বলেই বিশ্বাস তাঁর, 'রিয়াদ ৪৯টি টেস্ট খেলেছে এবং দারুণ পারফর্মও করেছে। তবে এ মুর্হর্তে টেস্ট দলে ওর জায়গা নেই। তাতে ফেরার জন্য ওর মধ্যে যে একাগ্রতা ও লড়াই দেখেছি, সেটি ভালো। আর কাউকে খেলা থামিয়ে দেবার কথা বলার কাজ আমার নয়। এতদিন ধরে খেলা এবং সাফল্য পাওয়া একজনের অধিকার রয়েছে, দেশের হয়ে কখন খেলা থামাবে, সে সিদ্ধান্ত নেবার। আমি নিশ্চিতভাবেই রিয়াদকে সে সুযোগ দেব।'
অবশ্য তার আগে মাহমুদউল্লাহকে টেস্ট দলে আবার ঢুকতে হবে তো...।
আগামীকাল শনিবার থেকে মিরপুর শেরে বাংলা জাতীয় ক্রিকেট স্টেডিয়ামে শুরু হতে চলা সিরিজের একমাত্র টেস্টে মুখোমুখি হবে সফরকারী জিম্বাবুয়ের স্বাগতিক বাংলাদেশ। এই টেস্ট জিতলে মাত্র ১ রেটিং পয়েন্ট বাড়বে। কিন্তু হারলে বড় ক্ষতি। তখন ৩ রেটিং পয়েন্ট খোয়াতে হবে বাংলাদেশের। পেছনেই আছে আফগানিস্তান। সুতরাং, টাইগারদের জন্য এটা মান-সম্মানের ব্যাপার হয়ে দাঁড়াবে।
আইসিসি টেস্ট র‌্যাংকিংয়ে ৬০ রেটিং নিয়ে নবমস্থানে রয়েছে বাংলাদেশ। ১৭ রেটিং নিয়ে এগারতমস্থানে রয়েছে জিম্বাবুয়ে। সিরিজের একমাত্র টেস্টটি জিতলে বাংলাদেশের রেটিং হবে ৬১। তবে অবস্থানের পরিবর্তন হবে না। কারণ ৮১ রেটিং নিয়ে অষ্টমস্থানে রয়েছে ওয়েস্ট ইন্ডিজ। তাই এই টেস্টটি জিতলে ক্যারিবীয়দের ছাড়িয়ে যাবার কোন সুযোগই নেই টাইগাররা।
টেস্ট হারলেও ক্ষতি হবে না জিম্বাবুয়ের। ১৭ রেটিং নিয়ে ১১তম স্থানেই থাকবে তারা। তবে টেস্টটি জিতলে জিম্বাবুয়ে পাবে ৭ রেটিং পয়েন্ট। তখন তাদের রেটিং হবে ২৪। তবে র‌্যাংকিংয়ে কোনো পরিবর্তন হবে না। কারণ ৪৯ রেটিং নিয়ে দশমস্থানে রয়েছে পুঁচকে আফগানিস্তান। আর টেস্ট হারলে ৩ রেটিং হারাবে বাংলাদেশ। তখন ৫৭ রেটিং নিয়ে আফগানদের আরও নাগালে চলে যেতে হবে।