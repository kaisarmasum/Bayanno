সবাই ধরে নিল, হাসান সাদ ইফতি নামের ছেলেটি আর বেঁচে নেই। খুলে ফেলা হলো কৃত্রিম শ্বাস–প্রশ্বাসের সংযোগ। অচেতন ছেলে আর চিকিৎসকদের অসহায় মুখ দেখে মুষড়ে পড়লেন মা সেলিনা সুলতানা। কেবল বাবা লুৎফুল হাসান আশা ছাড়লেন না। চিকিৎসকদের অনুরোধ করলেন শেষবারের মতো চেষ্টা করতে। একটা মিরাকল ঘটে গেল। যমের হাত থেকে ছিনিয়ে আনা হলো ইফতিকে। প্রায় ২০ বছর কেটে গেছে। যাঁর জীবনটাই প্রায় উড়ে গিয়েছিল, সেই ইফতি এখন উড়ান প্রকৌশলী। আরও সহজ ভাষায় রকেট বিজ্ঞানী।সহজ ভাষায় বললেও ‘রকেট সায়েন্স’ যে বেশ কঠিন, তা কে না জানে। ঠিক ওই রকেট সায়েন্সের মতোই কঠিন ছিল ইফতির শৈশব। এই বাক্যে তিনি হয়তো দ্বিমত করবেন। তাঁর কাছে রকেট সায়েন্স আদতে অতটা কঠিন নয়। এ প্রসঙ্গে তাঁর ব্যাখ্যাটি আমরা নিশ্চয়ই জানব। তার আগে শৈশবের কথাই বলি। ছেলেবেলার কথা মায়ের চেয়ে আর কে ভালো বলবেন? তাই আমরা কথা বলেছিলাম সেলিনা সুলতানার সঙ্গে। তিনি বলছিলেন, ‘ওই মিরাকল ঘটে যাওয়ার পরও হাঁপানি রোগটি ইফতির পিছু ছাড়েনি। একবার অবস্থা ভীষণ খারাপ হয়ে গেল। প্রখ্যাত শিশুবিশেষজ্ঞ এম আর খানের কাছে ছুটে গেলাম আমরা। তিনি একটি ইনজেকশন দেওয়ার কথা বলেন। জানালেন, এতে ওর জীবন–মরণের সম্ভাবনা–শঙ্কা ফিফটি ফিফটি। ইনজেকশন দেওয়া হলো। টানা ১৫ ঘণ্টা ইফতি আমার কোলে শুয়ে থাকল। অবশেষে চিকিৎসক বললেন, ওকে এখন বিছানায় দিতে পারেন, শঙ্কা কেটে গেছে।’ইফতি এখন আছেন যুক্তরাজ্যে। অক্সফোর্ড বিশ্ববিদ্যালয়ে পিএইচডি করছেন উড়ান প্রকৌশল বিষয়ে। তাঁর সঙ্গে কথা বলেছি ফোন, ই–মেইল ও মেসেঞ্জারে। তাঁর উচ্চারণ ও শব্দচয়নে বোঝার উপায় নেই যে একসময় তিনি ঠিকমতো কথাও বলতে পারতেন না। কেন পারতেন না? ইফতির ব্যাখ্যা, ‘ছেলেবেলায় আমার দিনগুলো কাটত ঘরে কিংবা হাসপাতালে। কথা বলার তেমন কেউ ছিল না। ফলে কথা বলার দক্ষতাটিও ছিল না। এ কারণেই যখন স্কুলে যাওয়া শুরু করলাম, তখন নতুন করে বাংলাও শিখতে হয়েছিল।’ তবে সেই ঘরবন্দী জীবনেই ইফতি দেখতে থাকেন আকাশে ওড়ার স্বপ্ন। হাসপাতালের দিনগুলোতে বইয়ের পাতায় চোখ রেখে উড়ে যেতেন গ্রহ থেকে গ্রহান্তরে। ইফতির বাবা লুৎফুল হাসান তখন বাংলাদেশ কৃষি বিশ্ববিদ্যালয়ের প্রভাষক। একবার বিদেশ থেকে ফেরার সময় উড়োজাহাজের একটি বই এনে দিয়েছিলেন। ইফতি বলছিলেন, ‘সেই বইয়ে বোয়িং ৭৪৭-এফ, আমেরিকার স্পেস শাটল এবং রুশ স্পেস শাটল বুরানের ছবি ছিল। হাসপাতালের চার দেয়ালে বন্দী সেই ছোট্ট আমি স্বপ্ন দেখি, একদিন নিজের তৈরি রকেটে ঘুরে দেখব বাইরের জগৎটাকে।’