<source>news24</source>

নাটোরের বড়াইগ্রামে পৃথক অভিযানে আট ব্যাক্তি ও প্রতিষ্ঠানকে বিভিন্ন পরিমাণে জরিমানা করা হয়েছে। মঙ্গলবার ও সোমবার সন্ধ্যায় এসব জরিমানা করা হয়।
জানা যায়, মঙ্গলবার জেলা জাতীয় ভোক্তা অধিকার সংরক্ষণ অধিদপ্তরের সহকারী পরিচালক শামসুল আলম বড়াইগ্রামে বাজার তদারকি অভিযান পরিচালনা করেন। এ সময় ভোক্তা অধিকার আইনে লক্ষীকোল রাজ্জাক মোড়ের অভিজাত মিষ্টি বিপনীর
স্বত্বাধিকারী শ্রী অজিৎ ঘোষকে দুই হাজার, সোহেল মিষ্টান্ন ভান্ডারের সোহেল রানাকে ৫ ও বড়াইগ্রাম হাসপাতাল গেটের আফিয়া ফার্মেসীর আকরাম হোসেনকে চার হাজার টাকা জরিমানা করেন।
এর আগে সোমবার সন্ধ্যায় উপজেলার গড়মাটি কলোনী এলাকায় নাটোর-পাবনা মহাসড়কে রাইস মিলের ছাই ফেলে জনদুর্ভোগ সৃষ্টির অভিযোগে ইউএনও আনোয়ার পারভেজ ভ্রাম্যমাণ আদালতের মাধ্যমে গড়মাটি গ্রামের বাবু বিশ্বাসের
স্ত্রী হীরা খাতুনকে ৫ হাজার ও জেকের আলীর ছেলে নাজমুল হুদাকে ৫০ হাজার টাকা জরিমানা করেন।
অপরদিকে, পাটজাত মোড়ক ব্যবহার না করায় ভ্রাম্যমাণ আদালতের মাধ্যমে লক্ষীকোল বাজারের কনফেকশনারী ব্যবসায়ী শহীদুল ইসলাম, মুদি ব্যবসায়ী আনিসুর রহমান ও বকুল শাহকে ৫ হাজার টাকা করে মোট ১৫ হাজার টাকা জরিমানা করা হয়েছে। সোমবার সন্ধ্যায় সহকারী কমিশনার মোহাইমেনা শারমীন এ ভ্রাম্যমাণ আদালত পরিচালনা করেন।
এশীয় দেশগুলোর মধ্যে সর্বপ্রথম ই-পাসপোর্ট কার্যক্রম শুরু করতে যাচ্ছে বাংলাদেশ। আগামীকাল বুধবার (২১ জানুয়ারি) বঙ্গবন্ধু আন্তর্জাতিক সম্মেলন কেন্দ্রে ই-পাসপোর্টের এ কার্যক্রম উদ্বোধন করবেন  প্রধানমন্ত্রী শেখ হাসিনা।
স্বরাষ্ট্রমন্ত্রী আসাদুজ্জামান খান কামাল রোববার (১৯ জানুয়ারি) দুপুরে সচিবালয়ে মন্ত্রণালয়ের সভা কক্ষে এক সংবাদ সম্মেলনে বলেছেন, ‘প্রথমে উত্তরা, যাত্রাবাড়ী এবং আগারগাঁও পাসপোর্ট অফিসে এ কার্যক্রম শুরু হবে। ২০২০ সালের মধ্যে দেশের সর্বত্র ই-পাসপোর্ট চালু হবে। বাংলাদেশে প্রথম ই-পাসপোর্ট পাবেন রাষ্ট্রপতি এবং প্রধানমন্ত্রী। এই পদ্ধতি চালু হলে প্রতিদিন ২৫ হাজার পাসপোর্ট ইস্যু করা যাবে।’
‘এরই মধ্যে সবার কাছে আমরা এমআরপি পাসপোর্ট পৌঁছে দিয়েছি। ই-পাসপোর্ট চালু হলে বহির্বিশ্বে বাংলাদেশের নিরাপত্তা ও সম্মান বৃদ্ধি পাবে। ই-পাসপোর্টের মাধ্যমে মেশিনে একজন ব্যক্তির প্রকৃত তথ্য মাত্র ৩০ সেকেন্ডের মধ্যে যাচাইয়ের সুবিধা রয়েছে। পাসপোর্ট অধিদফতর ও সেনাবাহিনী যৌথভাবে এই কাজ করছে।’
তিনি বলেন, ‘দক্ষিণ এশিয়ায় ই-পাসপোর্ট করার গৌরব এখন একমাত্র বাংলাদেশের। এটি মুজিববর্ষের উপহার। আবেদনপত্র ডাউনলোডের পর পূরণ করে জমা দিতে হবে। এক্ষেত্রে ছবি ও সত্যায়িত কিছু লাগবে না। তবে পুলিশ ভ্যারিফিকেশন লাগবে। পাঁচ ও ১০ বছর মেয়াদী ৪৮ এবং ৬৪ পাতার ই-পাসপোর্ট ১৫ শতাংশ ভ্যাটসহ ভিন্ন ভিন্ন ফি দিয়ে পাওয়া যাবে।’
নতুন পাসপোর্টের ক্ষেত্রে অতি জরুরি তিনদিনে, জরুরি সাতদিনে ও সাধারণ পাসপোর্ট আবেদনের ক্ষেত্রে ২১ দিনের পাসপোর্ট পাওয়া যাবে।
তবে পুরনো অথবা মেয়াদোত্তীর্ণ পাসপোর্ট রি-ইস্যু করার ক্ষেত্রে অতীব জরুরি পাসপোর্ট দুদিনে, জরুরি পাসপোর্ট তিনদিনে ও সাধারণ পাসপোর্ট সাতদিনের মধ্যে দেওয়া হবে।’
স্বরাষ্ট্রমন্ত্রী বলেন, ‘রোহিঙ্গাদের ডিজিটালাইজড আইডি কার্ড দেওয়া হয়েছে। সেগুলোর নিবন্ধন রয়েছে। কাজেই তথ্য গোপন করে কোনো রোহিঙ্গার ই-পাসপোর্ট গ্রহণের সুযোগ নেই। তারপরও রোহিঙ্গারা যদি বিভিন্ন ধরনের ফাঁক-ফোকরের মাধ্যমে ই-পাসপোর্ট করতে যায়, তাহলে বিভিন্ন প্রশ্নে তারা ধরা পড়ে যাবে।’
সংবাদ সম্মেলনে জানানো হয়, বাংলাদেশে আবেদনকারীদের জন্য ৪৮ পৃষ্ঠার ৫ বছর মেয়াদি সাধারণ ফি ৩৫০০ টাকা, জরুরি ফি ৫৫০০ টাকা ও অতীব জরুরি ফি ৭৫০০ টাকা এবং ১০ বছর মেয়াদি সাধারণ ফি ৫০০০ টাকা, জরুরি ফি ৭০০০ টাকা ও অতীব জরুরি ফি ৯০০০ টাকা জমা দিতে হবে।
এছাড়া ৬৪ পৃষ্ঠার ৫ বছর মেয়াদি সাধারণ ফি ৫৫০০ টাকা, জরুরি ফি ৭৫০০ টাকা ও অতীব জরুরি ফি ১০ হাজার ৫০০ টাকা এবং ১০ বছর মেয়াদি সাধারণ ফি ৭০০০ টাকা, জরুরি ফি ৯০০০ টাকা ও অতীব জরুরি ফি ১২০০০ টাকা জমা দিতে হবে।