<source>news24</source>

ব্যারিস্টার নাজমুল হুদার মামলা থেকে সাবেক প্রধান বিচারপতি সুরেন্দ্র কুমার (এস কে) সিনহাকে অব্যাহতি দিয়েছেন আদালত। রোববার (১৬ ফেব্রুয়ারি) আদালতের সেরেস্তাদার রাশেদ বিষয়টি নিশ্চিত করেছেন।
ঢাকা মহানগর দায়রা জজ কে এম ইমরুল কায়েস দুদকের দেয়া চূড়ান্ত প্রতিবেদনটি গ্রহণ করে সম্প্রতি এস কে সিনহাকে অব্যাহতি দেন।
আদালতের সেরেস্তাদার রাশেদ জানান, ২২ জানুয়ারি মামলাটির ধার্য তারিখ ছিল। আদালত সেদিনই চূড়ান্ত প্রতিবেদন গ্রহণ করে সাবেক প্রধান বিচারপতি সুরেন্দ্র কুমার (এস কে) সিনহাকে এ মামলার দায় থেকে অব্যাহতি দেন।
গত বছরের ৪ ডিসেম্বর নাজমুল হুদার মামলায় অভিযোগের সত্যতা না পাওয়ায় এস কে সিনহাকে ওই মামলা থেকে অব্যাহতি দেয়ার আবেদন করে চূড়ান্ত প্রতিবেদন দাখিল করেন মামলার তদন্ত কর্মকর্তা দুদক পরিচালক সৈয়দ ইকবাল হোসেন।
পরে গত ১৪ জানুয়ারি ঢাকা মহানগর হাকিম সত্যব্রত সিকদারের আদালতে ঘুষ চাওয়ার অভিযোগে করা মামলা থেকে সিনহাকে অব্যাহতি দিয়ে চূড়ান্ত প্রতিবেদন দাখিল করে দুদক।
উল্লেখ্য, ২০১৮ সালের ২৭ সেপ্টেম্বর এস কে সিনহার বিরুদ্ধে ঘুষ চাওয়ার অভিযোগ তুলে ব্যারিস্টার নাজমুল হুদা বাদী হয়ে শাহবাগ থানায় এ মামলা করেন।