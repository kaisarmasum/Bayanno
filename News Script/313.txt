<source>jugantor</source>
পোস্টার-ব্যানার-ফেস্টুনে ছেয়ে গেছে ঢাকার অলিগলি থেকে রাজপথ। মহল্লার চায়ের টেবিল থেকে শুরু করে কলেজ-বিশ্ববিদ্যালয়, অফিস সবখানেই এক আলোচনা কে হচ্ছেন নগরপিতা।
নতুন মেয়রদ্বয় কি পারবেন তিলোত্তমা ঢাকাকে বসবাসযোগ্য করে গড়ে তুলতে? নগরপিতারা কি পারবেন যানজটমুক্ত দূষণমুক্ত একটি নিরাপদ নগরী হিসেবে ঢাকাকে প্রতিষ্ঠা করতে? ভোটের আগে এমন প্রশ্নই ঘুরপাক খাচ্ছে সাধারণ ভোটারদের মনে।
যানজট ও দূষণমুক্ত ঢাকা চান ভোটাররা : প্রতিনিয়তই বিভিন্ন সমস্যায় নাকাল রাজধানীর মানুষ। নগর জীবনের বড় সমস্যা যানজট। যানবাহনের চাপ সহ্য করতে পারছে না ঢাকার সড়কগুলো। সীমিত, অপ্রশস্ত, অপরিকল্পিত রাস্তার শহর ঢাকা এখন হয়ে উঠেছে বসবাসের অযোগ্য।
সারা দেশে চলাচলকারী যানবাহনের অর্ধেকের বেশি চলাচল করছে রাজধানীতে। মেগাসিটি ঢাকায় জনসংখ্যা বাড়ার সঙ্গে সঙ্গে বেড়ে যাচ্ছে যানবাহনের সংখ্যা। সে অনুপাতে রাস্তার প্রশস্তকরণ বা বিকল্প রাস্তা নির্মাণ হয়নি। আধুনিক নগরীর আন্তর্জাতিক মানদণ্ড হিসেবে, একটি শহরের রাস্তার পরিমাণ হওয়া উচিত মোট আয়তনের শতকরা ২৫ ভাগ। অথচ ঢাকায় মোট রাস্তার পরিমাণ আয়তনের মাত্র ৮ ভাগ। রাস্তার জন্য জায়গা না বাড়লেও প্রতিনিয়ত বাড়ছে যানবাহনের সংখ্যা। যানজটে পড়ে ঘণ্টার পর ঘণ্টা রাস্তায় দাঁড়িয়ে থাকতে হয় গাড়িগুলোকে। এতে পুড়ছে তেল, অপচয় হচ্ছে শ্রমশক্তি। নতুন নগর পিতার কাছে শহরবাসীর প্রত্যাশা যানজটমুক্ত ঢাকা।
যানজটের পাশাপাশি রাজধানী ঢাকার অন্যতম প্রধান সমস্যা দূষণ। প্রতিবেদনটি লেখার সময়ও রাজধানীর বায়ু দূষিত শহরগুলোর তালিকায় শীর্ষ পাঁচে অবস্থান করছে ঢাকা। গত এক দশকে বায়ুদূষণে মৃত্যুর হার চারগুণ বৃদ্ধি পেয়েছে। বিশ্বস্বাস্থ্য সংস্থার হিসেবে, বর্তমানে গড়ে প্রতিবছর বিশ্বব্যাপী ৫৫ লাখের বেশি মানুষ বায়ুদূষণের কারণে মারা যাচ্ছে। এর মধ্যে নিু ও মধ্য আয়ের দেশ, বিশেষ করে প্রশান্ত মহাসাগরের পশ্চিমপ্রান্তীয় ও দক্ষিণ-পূর্ব এশীয় অঞ্চলে প্রাণহানির হার সবচেয়ে বেশি।
বায়ুদূষণের দিক থেকে ভারত এবং চীনের পরই বাংলাদেশের অবস্থান। বিভিন্ন কারণে দূষিত হচ্ছে ঢাকাসহ বাংলাদেশের প্রতিটি নগর ও শহর এলাকার বায়ু। সম্প্রতি যুক্তরাষ্ট্রভিত্তিক হেলথ ইফেক্টস ইন্সটিটিউট এবং ইন্সটিটিউট ফর হেলথ মেট্রিকস অ্যান্ড ইভ্যালুয়েশন নামে দুটি যৌথ গবেষণা সংস্থার প্রতিবেদনে বলা হয়েছে, বিশ্বে দূষিত বায়ুর শহরগুলোর মধ্যে দ্বিতীয় অবস্থানে ঢাকা। শীর্ষে রয়েছে ভারতের দিল্লি। ঢাকার পরেই অবস্থান করছে পাকিস্তানের করাচি ও চীনের বেইজিং। কাজেই নগরবাসীর প্রত্যাশা একটা দূষণমুক্ত শহর।
মশা আর নয় : বিগত কয়েক বছরের মধ্যে রাজধানীবাসীকে সবচেয়ে বেশি ভুগিয়েছে মশাবাহিত রোগ ডেঙ্গু ও চিকুনগুনিয়া। ২০১৯ সালে ঢাকাসহ সারা দেশে মহামারির মতো ছড়িয়ে যায় ডেঙ্গু। এবার দেশের ইতিহাসে রেকর্ড সংখ্যক মানুষ ডেঙ্গুতে প্রাণ হারিয়েছেন। স্বাস্থ্য অধিদফতরের হিসাবে, ১ জানুয়ারি ২০১৯ থেকে ৩১ ডিসেম্বর পর্যন্ত এক বছরে ডেঙ্গু আক্রান্ত হয়ে হাসপাতালে ভর্তি হন ১ লাখ ১ হাজার ৩৫৪ জন। ডেঙ্গু আক্রান্ত হয়ে প্রাণ হারান ১৪৮ জন।
তবে মৃতের প্রকৃত সংখ্যাটা আরও অনেক বেশি। তাই রাজধানীবাসীর চিন্তায় মশা। দিনমজুর থেকে শুরু করে চাকরিজীবী সবাই মশামুক্ত ঢাকা গড়তে নতুন মেয়রদের প্রতি আহ্বান জানিয়েছেন। আওয়ামী লীগ, বিএনপিসহ সব দল বা স্বতন্ত্র মেয়রপ্রার্থীরাও তাদের নির্বাচনী ইশতেহারে মশা নিয়ন্ত্রণে বিশেষ গুরুত্ব দিয়েছেন।