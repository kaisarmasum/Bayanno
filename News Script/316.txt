<title>হাটহাজারীতে দুই হাজার মুরগি দগ্ধ</title> 
 <news>হাটহাজারীর ফতেয়াবাদ এলাকায় কাজী পোলট্রি ফার্ম নামে ব্যক্তিমালিকানাধীন একটি মুরগির ফার্মে গত সোমবার দিবাগত রাত সোয়া একটায় আগুন লাগে। এতে দুই হাজার মুরগি দগ্ধ হয়ে মারা গেছে।
অগ্নিকাণ্ডে ক্ষতির পরিমাণ ছয় লাখ টাকা বলে দাবি করেন মালিক আবদুর ছবুর জানান। এ ঘটনায় ফার্মের মালিক থানায় অভিযোগ দায়ের করেছেন। আবদুর ছবুর দুর্বৃত্তরা আগুন দিয়ে খামারের ক্ষতিসাধন করেছে বলে আশঙ্কা করছেন।</news> 
 <news>লাগাতার অবরোধের সমর্থনে গতকাল মঙ্গলবার চট্টগ্রামে বিএনপির নেতা-কর্মীরা মিছিল-সমাবেশ করেছেন।
বিএনপির দলীয় কার্যালয় নাসিমন ভবন এলাকায় সাবেক যুগ্ম সাধারণ সম্পাদক আবদুস সাত্তার এবং বাকলিয়া এলাকায় নগর বিএনপির সাধারণ সম্পাদক শাহাদাৎ হোসেনের নেতৃত্বে এই সমাবেশ অনুষ্ঠিত হয়। আজ বুধবার থেকে লাগাতার অবরোধ কর্মসূচি শুরু হচ্ছে।
উভয় সমাবেশে বক্তারা সরকারের কঠোর সমালোচনা করে বলেন, জনগণের সরকার প্রতিষ্ঠিত হলে আওয়ামী লীগের রাজনীতি গোপালগঞ্জে নির্বাসনে পাঠানো হবে। রাজনৈতিকভাবে মোকাবিলা করতে ব্যর্থ হয়ে আওয়ামী লীগ সরকারবিরোধী দলের নেতা-কর্মীদের গ্রেপ্তার, নির্যাতন, গুম, হত্যা ও মিথ্যা মামলা দিয়ে জেলে বন্দী করে রাখার যে দৃষ্টান্ত স্থাপন করেছে, তার হিসাব একদিন দিতে হবে।
বক্তারা আরও বলেন, ক্ষমতা আঁকড়ে ধরে রাখার জন্য সংবিধানের দোহাই দিয়ে রাষ্ট্রীয় অর্থ অপচয় করে বিদেশি প্রভুদের ইশারায় ৫ জানুয়ারি প্রহসনের নির্বাচন করা হচ্ছে। এ জন্য ‘জনতার আদালতে’ বর্তমান শাসকগোষ্ঠীর বিচার করা হবে।
বক্তারা বলেন, গণতন্ত্রের অভিযাত্রা কর্মসূচিতে বিরোধীদলীয় নেতা খালেদা জিয়াকে অংশগ্রহণ থেকে বিরত রাখার জন্য গুলশানের বাসভবন পুলিশ দিয়ে অবরুদ্ধ করে রাখা হয়। এতে হাসিনা সরকারের চেহারা ‘গণতান্ত্রিক স্বৈরাচার’ হিসেবে উন্মোচিত হয়েছে। গতকাল বিকেলে বাকলিয়ার সমাবেশে নগর বিএনপির সাধারণ সম্পাদক শাহাদাৎ হোসেন এবং নাসিমন ভবনের সমাবেশে নগর বিএনপির সাবেক যুগ্ম সাধারণ সম্পাদক আবদুস সাত্তার বক্তব্য দেন।
নাসিমন ভবনের সমাবেশে নগর জাসাসের নেতা কাজী আকবর ও স্থানীয় কর্মীরা উপস্থিত ছিলেন। আর বাকলিয়ার সমাবেশে উপস্থিত ছিলেন চট্টগ্রাম নগর বিএনপির সাবেক ধর্মবিষয়ক সম্পাদক মোহাম্মদ আলী, বাকলিয়া থানা বিএনপির যুগ্ম সম্পাদক ইছাক চৌধুরী প্রমুখ।  </news> 


 <news>তিন দিন বন্ধ থাকার পর চট্টগ্রাম থেকে ঢাকাসহ দেশের বিভিন্ন স্থানে গতকাল মঙ্গলবার দূরপাল্লার যান চলাচল শুরু করেছে। গত সোমবার রাত থেকেই যান চলাচল শুরু হয়। এদিকে বিভিন্ন রুটে গতকাল রেল চলাচলও স্বাভাবিক ছিল।
এস আলম বিআরটিসি কাউন্টারের ব্যবস্থাপক মো. সোলায়মান জানান, সোমবার রাতে তাঁদের দুটো বাস চললেও তুলনামূলকভাবে যাত্রী কম ছিল। ঢাকামুখী শীতাতপনিয়ন্ত্রিত বেশির ভাগ বাস সার্ভিস রাতের যাত্রা বাতিল করেছে।</news>