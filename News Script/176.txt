আর্থিক খাতসংক্রান্ত নীতিগত পরিবর্তনগুলো দেখে ইদানীং এই কথা বারবার মনে আসে। যে পথে খাতটি চলছে, তাতে রোগের নিরাময় হবে নাকি সংক্রমণ বাড়বে?ছয়–নয় নিয়ে বিতর্ক শেষ হইয়াও হয় না শেষ। এই সিদ্ধান্ত নেওয়ার ক্ষেত্রে বিবেচ্য ছিল প্রচলিত সুদের হার অনেক উঁচু। বিনিয়োগ এতে বাধাগ্রস্ত হয়। তাই ঋণের ওপর সুদের হার কমাতে হবে। কে কমাবে? অবশ্যই ব্যাংকাররা; কারণ, ব্যাংক ছাড়া বাংলাদেশে ঋণ মোটাদাগে আর কোথাও থেকে পাওয়া যায় না। ব্যাংকাররা ঋণ দেন আমানতের অর্থ থেকে। সেই অর্থ সংগ্রহ করতে সুদ দিতে হয় আমানতকারীদের। কাজেই ব্যাংকঋণের সুদ কমাতে হলে আমানতের সুদও কমাতে হবে। বিপদ শুরু এখানে। ব্যাংক থেকে সুদ কমে গেলে আমানতকারীরা ব্যাংকে আমানত রাখতে আগ্রহী হবেন কেন? বিশেষ করে তাঁদের কাছে যদি বিকল্প থাকে। তাঁরা সঞ্চয়পত্র কিনতে পারেন, যেখানে সুদের হার ৬ শতাংশের বেশি। সমস্যা হলো সরকার গত ১ জুলাই থেকে সঞ্চয়পত্র বিক্রির ওপর কিছু কড়াকড়ি আরোপ করার ফলে সঞ্চয়পত্রে বিনিয়োগের সুযোগ কমে গেছে। আরেকটি বিকল্প ছিল ডাকঘর স্কিম। সেটার ওপরও সুদের হার ৬ শতাংশে নামিয়ে আনা হয়েছে। অন্য বিকল্প শেয়ারবাজার। সেখানে কিন্তু ঝুঁকি অনেক বেশি। তাই সাধারণ এবং বিশেষ করে ছোট সঞ্চয়কারীদের জন্য এটা বাস্তব বিকল্প নয়। কাজেই ব্যাংক ছাড়া যাবেন কোথায়? ব্যাংক আমানতের ওপর ৬ শতাংশের বেশি সুদ দেওয়া যাবে না। মূল্যস্ফীতি যেখানে ৬ শতাংশের কাছাকাছি, সেখানে এই ৬ শতাংশ অবশ্যই অনেক কম। তাই প্রশ্ন, বিনিয়োগকারীদের সুবিধা দিতে আমানতকারীদের মূল্য দিতে হবে কেন? পাল্টা প্রশ্ন, আমানতের সুদ না কমিয়ে ঋণের সুদ কমানো কি সম্ভব? সেটা দুভাবে হতে পারে। এক, ব্যাংকাররা যদি লোকসান সামাল দিতে পারেন, পরিচালন ব্যয় কমাতে পারেন অথবা মুনাফায় ছাড় দেন আর দুই, সরকার যদি ভর্তুকি দেয় আমানতকারী বা ঋণগ্রহীতা বা ব্যাংকারদের।ব্যাংক ব্যবসাপ্রতিষ্ঠান। লোকসান দিয়ে তো তারা ব্যবসা করবে না। মুনাফার ক্ষেত্রে কি ছাড় দেবে? কতটা ছাড় যৌক্তিক? খরচ কতটা কমাতে পারবে? কে সেটা নির্ধারণ করবে? সব ব্যাংক তো একই ধরনের ঋণ ব্যবসা করে না। সবার মুনাফার মাত্রাও তাই এক নয়। পরিচালন খরচও ভিন্ন। কোন ব্যাংকের জন্য কোন মাত্রার মুনাফা যৌক্তিক, সেটা বোঝার উপায় কী? সরকারের কি সেটি সঠিক অনুমান করার সক্ষমতা আছে?