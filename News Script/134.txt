বাঁ হাতি পেসার মোস্তাফিজুর রহমান দলে আছেন বোলিং নিয়ে কাজ করার জন্য। খেলার জন্য নয়পাকিস্তানের বিপক্ষে রাওয়ালপিন্ডি টেস্টের দল থেকে বাদ দেওয়া হয়েছিল মোস্তাফিজুর রহমানকে। বল ভেতরে আনার দক্ষতা না বাড়ালে দলে ফেরার সম্ভাবনা কম এ বাঁ হাতি পেসারের, সাফ জানিয়ে দিয়েছিলেন কোচ রাসেল ডমিঙ্গো। কিন্তু পরের টেস্টেই দলে আবার মোস্তাফিজ। তবে কোচ জানিয়ে দিয়েছেন, মোস্তাফিজ দলে আছেন অনুশীলনের জন্যই। একাদশে সুযোগ পাওয়ার সম্ভাবনা তাঁর নেই বললেই চলে। দল ঘোষণার পর থেকেই মোস্তাফিজকে নিয়ে একটা ধোঁয়াশা তৈরি হয়েছিল। আজ সেটি দূর করলেন ডমিঙ্গো। দলের নতুন বোলিং কোচ ওটিস গিবসন মোস্তাফিজকে নিয়ে কাজ করবেন। আপাতত তাঁর কাজ এটিই। জাতীয় দলের সুযোগ-সুবিধা ব্যবহার করে মোস্তাফিজ যেন তাঁর শেখার কাজটা ভালোমতো এগিয়ে নিতে পারেন, সে জন্যই এ ব্যবস্থা। মোস্তাফিজকে জানিয়ে দেওয়া হয়েছে তাঁর অ্যাসাইনমেন্ট, ‘কিছুটা ভুল–বোঝাবুঝি হয়েছে মোস্তাফিজের ব্যাপারে। আমি মনে করি, যতক্ষণ পর্যন্ত সে নিজের বোলিংয়ের কিছু পরিবর্তন না আনবে, ততক্ষণ সে টেস্ট খেলার জন্য প্রস্তুত নয়। ওর সঙ্গে আমার কথা হয়েছে। তাকে বলে ভেতরে সুইং করাতে হবে। দলে নেওয়ার মূল কারণ নতুন বোলিং কোচ ওটিস গিবসনের সঙ্গে কাজ করার সুযোগ করে দেওয়ার জন্য। খেলার জন্য তাকে নেওয়া হয়নি। অনুশীলন করার জন্য তাকে নেওয়া। আমরা ইনসুইংটা আনতে চাই ওর বোলিংয়ে। আস্থার জায়গা তৈরি করা, ভালো সম্পর্ক তৈরি করার ব্যাপার আছে। সে জন্যই সে দলে। টেস্টে না খেললেও প্রতিদিন সে বোলিং করবে, কোচের সঙ্গে কাজ করবে। ওই সুইংটা আনতে পারলে লাল এমনকি সাদা বলের ক্রিকেটেও ভালো হবে।’এ বাঁ হাতি পেসারের মূল শক্তি লাইন-লেংথ ও নিয়ন্ত্রণ। সঙ্গে দুই ধরনের কাটার মোস্তাফিজকে বাকি বাঁ হাতি পেসারদের থেকে আলাদা করে। কিন্তু কাটার আর লেংথ বলগুলো ডানহাতি ব্যাটসম্যানদের থেকে বেরিয়ে যায়। ব্যাটসম্যানরা লেংথ পড়তে পারলেই হলো, সহজেই মোস্তাফিজের বোলিংয়ে ঝুঁকিহীন ব্যাটিং করা যায়। লেংথ থেকে বল অন্তত ১০ শতাংশ বল ভেতরে আনলেই মোস্তাফিজ হয়ে উঠতেন আরও ভয়ংকর। তখনই ব্যাটসম্যানদের মনে দোটানা সৃষ্টি করা যায়। তখন মোস্তাফিজের বের হয়ে যাওয়া বলও আরও কার্যকরী হতো।
মোস্তাফিজের কাজ এখন আরও বেশি কার্যকরী বোলার হিসেবে নিজেকে তৈরি করা।