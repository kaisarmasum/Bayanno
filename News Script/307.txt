<source>jugantor</source>


আরব মালিকানায় আসার পর ইংলিশ ফুটবলে পরাশক্তি হয়ে উঠতে বেশি সময় লাগেনি ম্যানসিটির। এরপর ইউরোপের রাজা হওয়ার বাসনায় গত এক দশকে কোটি কোটি পাউন্ড বিনিয়োগ করেছেন ক্লাবের মালিক শেখ মনসুর। ক্লাবের আয়-ব্যয়ের মধ্যে ভারসাম্য রাখার জন্য উয়েফার বেঁধে দেয়া নিয়ম-নীতির তোয়াক্কা করেননি তিনি। আর্থিক অনিয়মের দায়ে শেষপর্যন্ত কঠিন শাস্তিই পেতে হল ম্যানসিটিকে।
যে চ্যাম্পিয়ন্স লিগ জেতার জন্য এত কিছু সেই টুর্নামেন্টেই আগামী দুই মৌসুম দর্শক হয়ে থাকতে হবে ইংলিশ চ্যাম্পিয়নদের। সব ধরনের ইউরোপিয়ান ক্লাব প্রতিযোগিতা থেকে আগামী দুই মৌসুমের জন্য ম্যানসিটিকে নিষিদ্ধ করেছে উয়েফা। নিষেধাজ্ঞার পাশাপাশি শুক্রবার সিটিকে ৩০ মিলিয়ন ইউরো জরিমানাও করা হয়েছে। আর্থিক ফেয়ার প্লের নিয়ম ভাঙায় এই শাস্তি।
এ মৌসুমে চ্যাম্পিয়ন্স লিগে খেলতে কোনো বাধা নেই। ম্যানসিটির শেষ ষোলোতে তাদের প্রতিপক্ষ রিয়াল মাদ্রিদ। তবে এ মৌসুমে তারা যাই করুক না কেন, ২০২০-২১ ও ২০২১-২২ মৌসুমে চ্যাম্পিয়ন্স লিগ বা ইউরোপা লিগে খেলতে পারবে না পেপ গার্দিওলার দল। এই শাস্তির বিরুদ্ধে অবশ্য আপিল করা যাবে। এক বিবৃতিতে সিটির পক্ষ থেকে বলা হয়েছে, উয়েফার রায়ে তারা হতাশ হলেও বিস্মিত হয়নি।
‘অপরিপক্ব’ রায়ের বিরুদ্ধে আন্তর্জাতিক ক্রীড়া আদালতে আপিল করবে সিটি। তাতে অবশ্য শাস্তি কমার সম্ভাবনা ক্ষীণ। কারণ ক্লাব নিবন্ধন ও আর্থিক সঙ্গতি নীতিতে সিটি ‘মারাত্মক আইন লঙ্ঘন করেছে’ বলে প্রমাণ পেয়েছে উয়েফা। ২০১২ থেকে ২০১৬ সালের মধ্যে স্পন্সরশিপ রাজস্ব থেকে সিটি যে আয় করেছে, সেই হিসাবে বড় ধরনের গরমিল পেয়েছে উয়েফা তদন্ত কমিটি। বাংলাদেশি মুদ্রায় অঙ্কটা প্রায় ১৩০০ কোটি টাকা।
লভ্যাংশ নিয়ে ভুল তথ্য দেয়ার পাশাপাশি সিটির বিরুদ্ধে তদন্তে অসহযোগিতার অভিযোগ এনেছে উয়েফা। সিটি সব অভিযোগ অস্বীকার করলেও একই অপরাধে ২০১৪ সালে ৬০ মিলিয়ন ইউরো জরিমানা করা হয়েছিল তাদের। আপিলে হেরে গেলে বড় ধরনের সংকটে পড়বে ম্যানসিটি।
চ্যাম্পিয়ন্স লিগে খেলতে না পারলে ১৭০ মিলিয়ন পাউন্ড রাজস্ব হারাবে তারা। দলের তারকা খেলোয়াড়দের ধরে রাখাও কঠিন হবে। কোচ গার্দিওলাও হয়তো সিটিকে বিদায় জানিয়ে নতুন ঠিকানা খুঁজে নেবেন। সব মিলিয়ে কঠিন সময় অপেক্ষা করছে সিটির সামনে।