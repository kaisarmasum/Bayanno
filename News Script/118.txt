<source>kalerkantho</source>


ক্যাম্পাস থেকে বের হয়ে?
১৯৬৮ সালে পাস করার পর স্থপতি মাজহারুল ইসলামের সঙ্গে কাজ শুরু করি। তিনি ১৯৪৬ সালে কলকাতার বেঙ্গল ইঞ্জিনিয়ারিং কলেজ থেকে ইঞ্জিনিয়ারিং পাস করেন। পরের বছর দেশ ভাগ হলে বাংলাদেশে চলে আসেন। সরকারি চাকরি নেন পিডাব্লিউডিতে; তখন এটার নাম ছিল সিবি অ্যান্ড আই। এরপর একটা স্কলারশিপ পেয়ে তিনি আর্কিটেকচার পড়তে যান। ১৯৫৩ সালে আমেরিকার অরেগন ইউনিভার্সিটি থেকে পড়ে এসে আর্ট কলেজ (ঢাকা বিশ্ববিদ্যালয়ের চারুকলা ইনস্টিটিউট) ও আর্ট কলেজ সংলগ্ন লাইব্রেরি বিল্ডিংটি ডিজাইন করেন। এ দুটি বিল্ডিংই স্থাপত্যে আমাদের পুরো ভারতীয় উপমহাদেশের একেবারেই প্রথম দিকের অতি সুন্দর কাজ। সে সময় ভারত ও শ্রীলঙ্কায় কিছু কাজ শুরু হলেও মাজহারুল ইসলামের মতো এত শক্তিশালী কাজ কেউ করতে পারেননি। ফলে শুধু বাংলাদেশেই নয়, সারা ভারতবর্ষেই তাঁকে আধুনিক স্থাপত্যের সূচনাকারী হিসেবে ধরা হয়। তাঁকে আমরা ‘স্থাপত্যগুরু’ বলি। তাঁর অফিসে আমি, বন্ধু রবিউল হুসাইন ও রশীদ চাকরি নিই। জাহাঙ্গীরনগর বিশ্ববিদ্যালয়, চট্টগ্রাম বিশ্ববিদ্যালয়, নিপা বিল্ডিং, মতিঝিলের কয়েকটি বিল্ডিংয়ের ডিজাইন আমরা মাজহারুল ইসলামের সহায়তায় করেছি।
সেখান থেকে চাকরিচ্যুত হলেন কী কারণে?
১৯৭১ সাল পর্যন্ত তাঁর অফিসেই কাজ করেছি। মুক্তিযুদ্ধের সময় তিনি কলকাতায় চলে গেলে পুরো ৯ মাস আমরাই অফিসটি চালিয়েছি। স্বাধীনতার পর তিনি ফিরে এসে দেখেন, চট্টগ্রাম বিশ্ববিদ্যালয়, জাহাঙ্গীরনগর বিশ্ববিদ্যালয়সহ আরো অনেক স্থাপনার কাজ, যেগুলো বাকি ছিল, সেগুলো আর তাঁকে দেওয়া হয়নি। তখন তিনি আমাদের বললেন, ‘আমার তো কাজ নাই। তোমরা তাহলে যেতে পারো।’ সুতরাং চাকরিচ্যুত হলাম আমরা। সে বছরই, অর্থাৎ ১৯৭২ সালের ফেব্রুয়ারিতে আমি বুয়েটে লেকচারার হিসেবে জয়েন করি। সে-ই আমার শিক্ষকতা জীবন শুরু।
স্থপতি মাজহারুল ইসলামের কাছ থেকে প্রাপ্তি?
মাজহারুল ইসলাম ছিলেন একেবারেই একজন খাঁটি মানুষ। তাঁর মধ্যে অসাধারণ ক্রিয়েটিভিটি ছিল। তিনি একাধারে ইঞ্জিনিয়ার ও স্থপতি। তাই তাঁর কাজের কোয়ালিটি দারুণ ছিল। তিনি মূল জিনিসটি বুঝতে পেরেছিলেন। অনেকেই লেখাপড়া করে, কিন্তু মূল বিষয়টি জীবনে কখনোই ধরতে পারে না। তিনি ও রকম লোক ছিলেন না। ছিলেন অত্যন্ত গভীর মনন ও চিন্তার মানুষ। আর্কিটেকচার বলতে কী বোঝায়, সেটি আমরা ছাত্র হিসেবে যা শিখেছিলাম, কিছু কিছু জিনিস তাঁর কাছ থেকে আবার নতুন করে শিখতে হয়েছে। কারণ বইয়ের লেখাপড়া আর কাজের ক্ষেত্র তো আলাদা জিনিস। সেই কারণে আমরা তাঁর কাছে বেশ ঋণী। তাঁর কাছ থেকেই পেশাদারি শিখেছি। স্থাপত্যকে দেখার যে চোখ, সেটাও তাঁর কাছ থেকেই অনেকটা পেয়েছি।