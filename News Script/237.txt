<source>kalerkantho</source>
ভারতের সঙ্গে ফারাক্কা সমস্যার সমাধানে অগ্রগতি সাধিত হয় জগজীবন রামের সঙ্গে বন্ধুসুলভ কূটনৈতিক প্রচেষ্টায়। অভিন্ন নদীগুলোর পানির ন্যায্য হিস্যা পেতেও যা সহায়ক হয়। মিয়ানমার থেকে রোহিঙ্গা জনস্রোত ফেরত পাঠানো জিয়ার সফল পররাষ্ট্রনীতির মাইলফলক। ভারত, পাকিস্তান, নেপাল, ভুটান, শ্রীলঙ্কা, বাংলাদেশের পারস্পরিক সহযোগী তথা কানেকটিভিটি বাড়াতে আঞ্চলিক সুষম উন্নয়নের লক্ষ্যে তাঁর ঐকান্তিক পরিশ্রমে গঠিত হয় ‘দক্ষিণ এশিয়া আঞ্চলিক উন্নয়ন সংস্থা’ (সার্ক)।
মুসলিম উম্মাহর সঙ্গে গভীর বন্ধুত্বপূর্ণ সম্পর্ক স্থাপন করে দেশের ট্রেড ব্যালান্স পক্ষে আনেন জিয়াউর রহমান। ইরান-ইরাক যুদ্ধে শান্তি প্রতিষ্ঠায় তিনি মধ্যস্থতাকারী হওয়ার সম্মান পান। আল কুদস কমিটির সদস্য হয় বাংলাদেশ। যুক্তরাষ্ট্র ও চীনের সঙ্গে বন্ধুত্বপূর্ণ সম্পর্ক গভীর করে দেশের বিশাল উন্নয়ন সহযোগী হিসেবে পাশে আনতে সক্ষম হন তাদের। জাতিসংঘ নিরাপত্তা পরিষদের সদস্য পদে প্রতিদ্বন্দ্বিতা করে বৃহৎ উন্নত দেশ জাপানকে ভোটের মাধ্যমে পরাজিত করেন। ১৯৭৯ থেকে ১৯৮০ সালে প্রথমবার এই সদস্য পদ লাভ করে বাংলাদেশ। জাতিসংঘের অর্থনৈতিক ও সামাজিক পরিষদের সদস্য পদ লাভ করে ১৯৭৬ থেকে ১৯৭৮-এ এবং ১৯৮১-তে।
একটি দেশের সামগ্রিক টেকসই উন্নয়নে নারী-পুরুষ নির্বিশেষে সবার শ্রমকে পুঁজি করা হচ্ছে আসল মুনিশয়ানার পরিচয়ে। এই মুনিশয়ানার প্রমাণ হচ্ছে দেশে প্রথম মহিলা ও শিশুবিষয়ক মন্ত্রণালয় গঠন, যা নারীর ক্ষমতায়ন ও জাতীয় উন্নয়নে তাদের অবদান রাখার রাষ্ট্রের সুযোগ তৈরি করে দেয়। আজ দেশের সামগ্রিক কর্মকাণ্ডে অবদানের ক্ষেত্রে তারাও বিশাল অংশীদার।
সাংস্কৃতিক নেতৃত্বে শিশু-কিশোরদের সুপ্ত প্রতিভা বিকাশে ব্যাপক কর্মসূচি নেওয়া হয় সংশ্লিষ্ট মন্ত্রণালয়ের মাধ্যমে। সরকারি টেলিভিশনে যখন রঙিন সম্প্রচার শুরু হয় তখন কিন্তু বৃহৎ প্রতিবেশী ভারত ও সাদাকালো টেলিভিশনে নতুন কুঁড়ি অনুষ্ঠান চালু করে দেশের প্রত্যন্ত অঞ্চলে শিশু-কিশোর প্রতিভা ও জাতীয় পর্যায়ে বিকাশের সুযোগ তৈরি করেন জিয়া। বোর্ডের মেধা তালিকায় স্থান পাওয়া শিক্ষার্থীদের নিয়ে ‘হিযবুল বহর’-এ বঙ্গোপসাগরবক্ষে ভ্রমণ তথা দেশরত্ন হওয়ার মানসিক বীজ বপন করে দিয়েছিলেন। রেডিও স্টেশনের অনুষ্ঠানে মেধাবী শিশুদের এবং রাষ্ট্রপতি জিয়ার হাসিমুখে পরস্পর ফুল ছড়াছড়ির দীর্ঘ আনন্দঘন সময় এ দেশের শিশুরা আর পেয়েছে কি?