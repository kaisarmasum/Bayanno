<title>পাথরঘাটায় আ.লীগের সভাপতিসহ ১০ নেতাকে বহিষ্কার</title> 
 <news>বরগুনার পাথরঘাটা উপজেলা আওয়ামী লীগের সভাপতি গোলাম কবীর, যুবলীগের সভাপতি মোস্তাফিজুর রহমান, স্বেচ্ছাসেবক লীগের সভাপতি মোস্তফা জামান ও মহিলা আওয়ামী লীগের সাধারণ সম্পাদক শিল্পী বেগমসহ ১০ নেতাকে নিজ নিজ পদ থেকে অব্যাহতি দিয়ে দল থেকে বহিষ্কার করা হয়েছে।
বহিষ্কৃত অন্য নেতারা হলেন উপজেলা আওয়ামী লীগের সাংগঠনিক সম্পাদক শহিদুল ইসলাম, প্রচার সম্পাদক গোলাম অহিদ, সহদপ্তর সম্পাদক হারুন অর রশিদ, উপজেলা আওয়ামী লীগের সদস্য গোলাম নাসির, কাঠালতলী ইউনিয়ন আওয়ামী লীগের সভাপতি শহিদুল ইসলাম ও পৌর আওয়ামী লীগের সাংগঠনিক সম্পাদক মল্লিক মো. ফারুক।
ওই ১০ নেতার বহিষ্কারাদেশ কার্যকর করার প্রয়োজনীয় ব্যবস্থা নেওয়ার জন্য জেলা আওয়ামী লীগের কাছে গতকাল মঙ্গলবার ডাকযোগে সুপারিশপত্র পাঠানো হয়েছে।
ঘটনার সত্যতা নিশ্চিত করে উপজেলা আওয়ামী লীগের সাধারণ সম্পাদক আলমগীর হোসেন বলেন, বরগুনা-২ আসনের আওয়ামী লীগ মনোনীত প্রার্থী শওকত হাচানুর রহমানের বিরুদ্ধে এবং স্বতন্ত্র এক প্রার্থীর পক্ষে প্রচারণা চালানোর দায়ে গঠনতন্ত্রের ধারা ৪৬ (ঞ) ও (ঠ) মোতাবেক ওই ১০ নেতাকে বহিষ্কর করা হয়েছে। একই সঙ্গে উপজেলা আওয়ামী লীগের সহসভাপতি বেলায়েত হোসেনকে ভারপ্রাপ্ত সভাপতির দায়িত্ব দেওয়া হয়েছে। উপজেলা আওয়ামী লীগের গত ২৮ ডিসেম্বরের জরুরি সভার সিদ্ধান্ত অনুযায়ী এ ব্যবস্থা নেওয়া হয়েছে।
উপজেলা আওয়ামী লীগের সাংগঠনিক সম্পাদক জাবির হোসেন জানান, বরগুনা-২ আসনে আওয়ামী লীগ মনোনীত প্রার্থী শওকত হাচানুর রহমানের প্রতিদ্বন্দ্বী জেলা আওয়ামী লীগের সহসভাপতি ও স্বতন্ত্র প্রার্থী আবুল হোসেন শিকদারের পক্ষে প্রচারণা চালাচ্ছেন উপজেলা আওয়ামী লীগ ও এর সহযোগী বিভিন্ন সংগঠনের ১০ জন নেতা। দলের গঠনতন্ত্রবিরোধী কাজ করা ও দলের শৃঙ্খলা ভঙ্গের দায়ে তাঁদের নিজ নিজ পদ থেকে অব্যাহতি দিয়ে দল থেকে বহিষ্কার করা হয়েছে।
উপজেলা যুবলীগের সভাপতি মোস্তাফিজুর রহমান বলেন, উপজেলা আওয়ামী লীগের সভাপতিকে বহিষ্কার করার ক্ষমতা উপজেলা আওয়ামী লীগের নেই। একইভাবে উপজেলা যুবলীগের সভাপতি, স্বেচ্ছাসেবক লীগের সভাপতি ও মহিলা আওয়ামী লীগের সাধারণ সম্পাদকের পদ থেকে অব্যাহতি দেওয়ার ক্ষমতাও উপজেলা আওয়ামী লীগের নেই। এটি নিজ নিজ সংগঠনের এখতিয়ার। এভাবে বহিষ্কারের নামে নেতা-কর্মীদের বিভ্রান্ত করা হচ্ছে।
 <news>পল্লীকবি জসীম উদ্দীনের ১১১তম জন্মবার্ষিকী আজ বুধবার, ১ জানুয়ারি। কবির জন্মবার্ষিকী পালন উপলক্ষে ফরিদপুরের বিভিন্ন সংগঠন নানা কর্মসূচি নিয়েছে।
১৯০৩ সালের এই দিনে জসীম উদ্দীন ফরিদপুর সদর উপজেলার কৈজুরী ইউনিয়নের তাম্বুলখানা গ্রামে মামাবাড়িতে জন্মগ্রহণ করেন। ‘কবর’, ‘নিমন্ত্রণ’সহ অনেক স্মরণীয় কবিতা এবং নকসী কাঁথার মাঠসহ অনেক কালজয়ী কাব্যগ্রন্থ রচনা করে তিনি বাংলা সাহিত্যকে সমৃদ্ধ করে গেছেন। ১৯৭৬ সালের ১৪ মার্চ ৭৩ বছর বয়সে তিনি ঢাকায় মৃত্যুবরণ করেন।
পল্লীকবির ১১১তম জন্মবার্ষিকী পালন উপলক্ষে ফরিদপুরে সরকারি-বেসরকারি, সামাজিক ও সাংস্কৃতিক বিভিন্ন প্রতিষ্ঠান কর্মসূচি নিয়েছে। কর্মসূচির মধ্যে রয়েছে সকাল নয়টায় কবির সমাধিতে পুষ্পার্ঘ্য অর্পণ, নয়টা ১০ মিনিটে কবির বাড়ির প্রাঙ্গণে আলোচনা সভা এবং নয়টা ৪০ মিনিটে দোয়া ও মিলাদ মাহফিল। জেলা প্রশাসন, পুলিশ বিভাগ, জসীম ফাউন্ডেশন, শিল্পকলা একাডেমী, জাতীয় কবিতা পরিষদ ফরিদপুর শাখা, কবির প্রতিষ্ঠিত আনসারউদ্দীন উচ্চবিদ্যালয়সহ বিভিন্ন প্রতিষ্ঠান দিবসটি নানা কর্মসূচির মধ্য দিয়ে পালন করবে।  </news>