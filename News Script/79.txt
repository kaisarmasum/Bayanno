২০১৭ সাল থেকে ক্ষুদ্র জাতিগোষ্ঠীর শিশুদের মাতৃভাষায় পাঠ্যবই দিচ্ছে সরকার। চলতি বছর পর্যন্ত পাঁচটি ক্ষুদ্র জাতিগোষ্ঠীর শিশুদের তৃতীয় শ্রেণি পর্যন্ত নিজেদের মাতৃভাষায় লেখা পাঠ্যবই দেওয়া হয়েছে। কিন্তু উদ্যোগটি ভালো হলেও এসব বিষয়ে আলাদা শিক্ষক নিয়োগ করা হয়নি। প্রশিক্ষণের পরিস্থিতিও নাজুক। ফলে শিক্ষার্থীরা মাতৃভাষায় ভালোভাবে পড়ালেখা শিখছে না।
ক্ষুদ্র জাতিগোষ্ঠীর শিশুদের কেবল তৃতীয় শ্রেণি পর্যন্ত নিজেদের মাতৃভাষায় বই দেওয়া হচ্ছে। ফলে চতুর্থ শ্রেণিতে গিয়ে একজন শিশুকে আবারও সারা দেশের শিশুদের মতোই সাধারণ পাঠ্যবই পড়তে হচ্ছে। এর ফলে তৃতীয় ও চতুর্থ শ্রেণির মধ্যে ‘সেতুবন্ধ’ (ব্রিজিং) তৈরিতে সমস্যা হচ্ছে।মাতৃভাষাভিত্তিক বহুভাষিক শিক্ষা (এমএলই) বিষয়ক কমিটির সদস্য মতুরা বিকাশ ত্রিপুরা প্রথম আলোকে বলেন, মাতৃভাষায় বই দেওয়াটি বড় পাওয়া। কিন্তু সীমাবদ্ধতা হলো যাঁরা পড়াচ্ছেন তাঁদের নিয়ে। জাতীয় শিক্ষাক্রম ও পাঠ্যপুস্তক বোর্ডের (এনসিটিবি) সূত্রে জানা গেছে, ২০১৭ সালে পাঁচটি ক্ষুদ্র জাতিগোষ্ঠীর প্রাক্‌-প্রাথমিক স্তরের শিশুদের মাতৃভাষায় লেখা বই দিয়ে এ কার্যক্রম শুরু হয়। এই পাঁচটি ক্ষুদ্র জাতিগোষ্ঠীগুলো হলো চাকমা, মারমা, ত্রিপুরা (ককবরক), গারো ও ওঁরাও (সাদরি)। প্রাক্‌–প্রাথমিকের পর ২০১৮ সালে প্রথম শ্রেণি, গত বছর দ্বিতীয় শ্রেণি এবং চলতি বছর তৃতীয় শ্রেণির শিক্ষার্থীদের বইও মাতৃভাষায় ছাপিয়ে বিনা মূল্যে বিতরণ করা হয়। এ বছর এসব বই ছাপার জন্য খরচ হয়েছে ৬৮ লাখ ১৯ হাজার ৮৩৯ টাকা। 
দ্বিতীয় পর্যায়ে আরও ছয়টি মাতৃভাষায় বই দেওয়ার বিষয়টি নিয়ে আলোচনা চলছে। এগুলোর মধ্যে রয়েছে মণিপুরিদের জন্য দুটি ভাষায় বিষ্ণুপ্রিয়া ও মৈতৈ এবং তঞ্চঙ্গ্যা, খাসি, বম ও ম্রো।
এনসিটিবির একাধিক শিক্ষা বিশেষজ্ঞ বলেছেন, মাতৃভাষায় বই দেওয়া হলেও বিদ্যালয়গুলোতে ঠিকমতো পড়ানো যাচ্ছে না। তার বড় কারণ শিক্ষকের অভাব। এনসিটিবির একজন সদস্য গত মঙ্গলবার প্রথম আলোকে বলেন, তিনি নিজেই একবার খাগড়াছড়ির একটি বিদ্যালয়ে গিয়ে দেখেন, বই থাকলেও তা পড়ানো হচ্ছে না। এখন পর্যন্ত এসব ভাষায় পড়ানোর জন্য আলাদা শিক্ষক নিয়োগ দেওয়া যায়নি। কিছু প্রশিক্ষণ দিয়ে চালানো হচ্ছে। খাগড়াছড়ির ৯টি উপজেলায় ৭০৬টি শিক্ষাপ্রতিষ্ঠান রয়েছে। পানছড়ি উপজেলার দুর্গম পাহাড়ি এলাকায় রহিন্দ্রপাড়া সরকারি প্রাথমিক বিদ্যালয়ে কথা হয় তৃতীয় শ্রেণির শিক্ষার্থী জুয়েল ত্রিপুরা ও মিথি ত্রিপুরার সঙ্গে। তারা শুনেছে, অন্য বিদ্যালয়গুলোতে মারমা ভাষায় বই পড়ানো হয়। কিন্তু তারা প্রাক্‌-প্রাথমিক থেকে আজ পর্যন্ত মাতৃভাষার বই চোখেও দেখেনি। বিদ্যালয়ের প্রধান শিক্ষক নজরুল ইসলাম বলেন, বিদ্যালয়ের সব শিক্ষার্থী ত্রিপুরা। অথচ বিদ্যালয়ে এত দিন পর্যন্ত কোনো ত্রিপুরা শিক্ষক ছিলেন না। দুই দিন আগে একজন যোগ দিয়েছেন।