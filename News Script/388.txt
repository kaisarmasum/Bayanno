<title>নির্বাচনের জন্য ২৪ এপ্রিল পর্যন্ত সময় আছে</title> 
 <news>প্রবীণ আইনজীবী রফিক-উল হক বলেছেন, ‘ইতিমধ্যে ফাঁকা মাঠে নির্বাচন হয়ে গেছে। আর বাকি আছে এক ভাগ। তাই এটা ইলেকশন নয়, সিলেকশন। নির্বাচন করার জন্য এখনো ২৪ এপ্রিল পর্যন্ত সময় আছে। ৫ জানুয়ারি নির্বাচন করার কোনো অর্থ নেই।’ গতকাল মঙ্গলবার দুপুরে গাজীপুরের কালিয়াকৈর উপজেলার ডাইনকিনি এলাকায় রোজ গার্ডেন প্রি-ক্যাডেট অ্যান্ড হাইস্কুলের ফলাফল ঘোষণা ও নবনির্মিত ভবনের উদ্বোধনী অনুষ্ঠান শেষে রফিক-উল হক সাংবাদিকদের এসব কথা বলেন। অনুষ্ঠানে সভাপতিত্ব করেন সাবেক উইং কমান্ডার বেলাল উদ্দিন। অনুষ্ঠানে অন্যান্যের মধ্যে বক্তৃতা করেন কালিয়াকৈর পৌরসভার মেয়র মজিবুর রহমান, আটাবহ ইউনিয়ন পরিষদের সাবেক চেয়ারম্যান মজিবুর রহমান, পৌর কাউন্সিলর বেলায়েত হোসেন, বিদ্যালয়ের প্রধান শিক্ষক জাহিদ হাসান প্রমুখ।
প্রবীণ এই আইনজীবী বলেন, দুই নেত্রীকে একত্রে বসে বর্তমান সংকটের সমাধান করতে হবে। দূরত্ব রেখে এ সমস্যার সমধান হবে না।</news> 


<title>মোরশেদ খানের বিরুদ্ধে দুদকের মামলা</title> 
 <news>বিএনপির ভাইস চেয়ারম্যান ও সাবেক পররাষ্ট্রমন্ত্রী এম মোরশেদ খানের বিরুদ্ধে অর্থ পাচারের অভিযোগে মামলা করেছে দুর্নীতি দমন কমিশন (দুদক)। এই মামলায় তাঁর স্ত্রী নাসরিন খান এবং ছেলে ফয়সাল মোরশেদ খানও আসামি। গতকাল মঙ্গলবার সন্ধ্যায় রাজধানীর রমনা থানায় দুদকের উপপরিচালক মো. মনিরুজ্জামান মানি লন্ডারিং আইনে মামলাটি করেন। মামলা নম্বর ৩৬।
মামলার এজাহার অনুযায়ী, মোরশেদ খানের প্রতিষ্ঠান ফারইস্ট টেলিকম লিমিটেডের মাধ্যমে মোট ১১টি বিভিন্ন ধরনের ব্যাংক হিসাব ব্যবহার করে ৩২১ কোটি সাত লাখ ৫৩ হাজার ৩৫৯ টাকা দেশের বাইরে পাচার করেছেন। মোরশেদ খান বিএনপি সরকারের পররাষ্ট্রমন্ত্রী থাকাকালে এ অর্থ পাচার করেন। দুদক বিভিন্ন ব্যাংকে ফারইস্ট টেলিকমের নামে চারটি এফডি হিসাব, একটি ইনভেস্টমেন্ট ফান্ড হিসাব, একটি ইউএসডি কারেন্ট হিসাব ও একটি ইউএসডি সেভিংস হিসাব খুঁজে পায়। এ ছাড়া স্ট্যান্ডার্ড চার্টার্ড ব্যাংকে মোরশেদ খানের নামে একটি ইউএসডি সেভিংস ও একটি হংকং ডলার সেভিংস হিসাব এবং ওই ব্যাংকে ছেলে ফয়সালের নামে একটি ইউএসডি সেভিংস ও একটি হংকং ডলার সেভিংস হিসাবে এসব অর্থ লেনদেনের প্রমাণ পেয়েছে।</news> 


<title>ট্রাইব্যুনাল-১-এর চেয়ারম্যান বিচারপতি ফজলে কবীর অবসরে</title> 
 <news>আন্তর্জাতিক অপরাধ ট্রাইব্যুনাল-১-এর চেয়ারম্যান বিচারপতি এ টি এম ফজলে কবীর অবসর নিয়েছেন। সুপ্রিম কোর্টের বিচারপতি হিসেবে তিনি গতকাল মঙ্গলবার তাঁর চাকরির মেয়াদ পূর্ণ করেছেন।
বিচারপতি ফজলে কবীর অবসরে যাওয়ায় ট্রাইব্যুনাল-১-এর চেয়ারম্যানের পদ কার্যত শূন্য হলো। গতকাল পর্যন্ত এ পদে কাউকে নিয়োগ দিয়ে প্রজ্ঞাপন জারি করেনি সরকার।
বিচারপতি ফজলে কবীরের মেয়াদের শেষ কার্যদিবসে গতকাল তাঁর নেতৃত্বে তিন সদস্যের ট্রাইব্যুনাল-১ জামায়াতে ইসলামীর নায়েবে আমির মুহাম্মদ আবদুস সুবহানের বিরুদ্ধে মানবতাবিরোধী অপরাধের মামলায় অভিযোগ গঠন করে আদেশ দেন।