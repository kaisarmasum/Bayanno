<title>টঙ্গীতে কারখানা ভবনে ফাটল</title> 
 <news>গাজীপুরের টঙ্গীর সাতাইশ এলাকায় অবস্থিত চৈতী কমপ্লেক্সের ওপরের তিন তলা পুরো খালি করে সব রকম কাজ বন্ধের পরামর্শ দিয়েছেন বাংলাদেশ প্রকৌশল বিশ্ববিদ্যালয়ের (বুয়েট) বিশেষজ্ঞরা। আপাতত চতুর্থ তলা পর্যন্ত আগামী তিন মাস ব্যবহার করা যাবে বলে মত দিয়েছেন তাঁরা।
বুয়েটের পুরকৌশল বিভাগের অধ্যাপক এ এম এম তৌফিকুল আনোয়ার স্বাক্ষরিত প্রাথমিক তদন্ত প্রতিবেদনে এই পরামর্শ দেওয়া হয়। চতুর্থ তলা পর্যন্ত তিন মাস ব্যবহারের পর ভবনের অবস্থা দেখে বিশেষজ্ঞরা চূড়ান্ত প্রতিবেদন দেবেন বলে জানা গেছে।
গত ২৩ নভেম্বর চৈতী কমপ্লেক্সের ষষ্ঠ ও সপ্তম তলার কয়েকটি স্থানে ফাটল দেখা দেয়। খবর পেয়ে গাজীপুরের অতিরিক্ত জেলা প্রশাসক শাহনেওয়াজ দিলরুবা খান ঘটনাস্থল পরিদর্শন করে ফেমস নিটওয়্যার (এক থেকে পঞ্চম তলায় অবস্থিত) ও এস এস সোয়েটার (ষষ্ঠ ও সপ্তম তলায় অবস্থিত) কারখানা বন্ধ ঘোষণা করেন। একই সঙ্গে বিশেষজ্ঞ প্রকৌশলী দিয়ে কারখানা ভবন নিরীক্ষার নির্দেশ দেন। এ নিয়ে প্রথম আলোসহ একাধিক সংবাদমাধ্যমে ২৪ নভেম্বর প্রতিবেদন প্রকাশিত হয়।
২৪ নভেম্বর ভবনের মালিক মো. শাহজাহান ভবনের কাঠামো পরীক্ষার জন্য বুয়েটে আবেদন করেন।  </news> 
<title>জীবিত সাবেক সাংসদকে মৃত বলে মাইকিং</title> 
 <news>নারায়ণগঞ্জের আড়াইহাজার উপজেলায় বিএনপির সাবেক সাংসদ আতাউর রহমান ওরফে আঙ্গুরকে মৃত ঘোষণা করে গতকাল মঙ্গলবার এলাকায় মাইকিং করা হয়।
পরে বিভিন্ন ব্যক্তি তাঁর মুঠোফোনে কল দিয়ে জানতে পারেন, তিনি মারা যাননি।
আতাউর ১৯৯১ ও ২০০১ সালের নির্বাচনে নারায়ণগঞ্জ-২ (আড়াইহাজার) আসনে সাংসদ নির্বাচিত হন।
আতাউর রহমান আঙ্গুর সাংবাদিকদের বলেন, ‘আওয়ামী লীগের কয়েকজন কর্মী দুপুরে উপজেলার দুপ্তার ইউনিয়নের কালীবাড়ি ও এর আশপাশের এলাকায় মাইকিং করে জানান, আমি নাকি মারা গেছি। বাদ আসর জানাজা হবে। এর পর থেকে আমার মুঠোফোনে অসংখ্য ফোন আসতে থাকে।’
আতাউর বলেন, ‘একটি মহল আমার বিরুদ্ধে অপপ্রচার চালানোর জন্য মৃত্যুর মতো বিষয়টি নিয়ে মিথ্যা খবর প্রচার করে। এটি খুবই কষ্টদায়ক ও নিন্দনীয় বিষয়।’ আড়াইহাজার উপজেলা বিএনপি তিনটি ধারায় বিভক্ত।  </news> 
<title>কালিয়াকৈরে বিএনপির মিছিলে পুলিশের গুলি</title> 
 <news>গাজীপুরের কালিয়াকৈর বাজার এলাকায় গতকাল মঙ্গলবার বিএনপির নেতা-কর্মীদের লক্ষ্য করে গুলি করেছে পুলিশ। এতে অন্তত পাঁচ নেতা-কর্মী আহত হয়েছেন। ওই সময় বিএনপির কেন্দ্রীয় কর্মসূচির অংশ হিসেবে বিক্ষোভ মিছিলের প্রস্তুতি নেওয়া হচ্ছিল বলে জানা গেছে।
প্রত্যক্ষদর্শী ও পুলিশ সূত্রে জানা গেছে, বিএনপির জাতীয় নির্বাহী কমিটির সদস্য ও পৌর মেয়র মজিবুর রহমানের নেতৃত্বে গতকাল বিকেলে কালিয়াকৈর বাসস্ট্যান্ড থেকে একটি বিক্ষোভ মিছিল বের করার প্রস্তুতি চলছিল। এ সময় পুলিশ তাঁদের মিছিলে বাধা দেয়। নেতা-কর্মীরা শান্তিপূর্ণ মিছিল করার কথা জানালেও পুলিশ তাঁদের মিছিলের অনুমতি দেয়নি। এ নিয়ে দুই পক্ষের মধ্যে বাগিবতণ্ডার একপর্যায়ে পুলিশ তাঁদের ধাওয়া দেয় এবং গুলি ছোড়ে।  </news>