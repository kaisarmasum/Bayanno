<source>kalerkantho</source>
ঢাকা বিশ্ববিদ্যালয়ের ভিসি অধ্যাপক ড. মো. আখতারুজ্জামানের সঙ্গে সাক্ষাৎ করেছেন ঢাকা দক্ষিণ সিটি করপোরেশন নির্বাচনে  বিএনপি মনোনীত মেয়রপ্রার্থী ইঞ্জিনিয়ার ইশরাক হোসেন।
আজ বৃহস্পতিবার (২৩ জানুয়ারি) সকাল সাড়ে ৯টার দিকে ঢাকা বিশ্ববিদ্যালয় ভিসি ভবনে গিয়ে তার সঙ্গে সাক্ষাৎ করেন ইশরাক। এসময় আসন্ন নির্বাচনে ভিসির কাছ থেকে দোয়া ও সহযোগিতা কামনা করেন তিনি।
ইশরাকের সাক্ষাতের সময় অধ্যাপক আখতারুজ্জামান বলেন, 'এখানে আসার জন্য আমি আপনাদের স্বাগত জানাচ্ছি। আশা করছি সামনের নির্বাচনে একটি সুষ্ঠু ও সাবলীল পরিবেশ থাকবে।' 
সাক্ষাৎ শেষে ইশরাক বলেন, আমি ঢাকা বিশ্ববিদ্যালয়ের শিক্ষার্থী নই, তারপরও ঢাকা বিশ্ববিদ্যালয়ের সঙ্গে আমার আত্মার সম্পর্ক রয়েছে। আমার বাবা, আমার মা, আমার বোন এখান থেকে পড়াশোনা করেছেন। আমি এখানে এসেছি আপনার কাছে দোয়া চাইতে। আমার ছোটবেলা থেকেই ইচ্ছা ছিল রাজনীতি করার। এজন্য নির্বাচনে প্রতিদ্বন্দ্বিতা করছি।
ইশরাক আরো বলেন, 'মেয়র নির্বাচিত হলে সিটি করপোরেশনের সব সমস্যা নিয়ে কাজ করার চেষ্টা করবো। এছাড়া মানুষের সব ধরনের অধিকার নিয়ে আমি কাজ করতে চাই। নিজেকে নিয়োজিত করতে চাই জনসেবায়।'
ঢাকা বিশ্ববিদ্যালয়ের (ঢাবি) বিএনপি-জামায়াত সমর্থিত শিক্ষকদের সংগঠন সাদা দলের আহ্বায়ক অধ্যাপক ড. এ বি এম ওবায়দুল ইসলাম, যুগ্ম আহ্বায়ক অধ্যাপক মোরশেদ হাসান খান, অধ্যাপক লুৎফর রহমান, সাবেক আহ্বায়ক অধ্যাপক আকতার হোসেন খান, অধ্যাপক ড. আবদুর রশিদ, বিএনপির যুগ্ম মহাসচিব খায়রুল কবির খোকন, সাংগঠনিক সম্পাদক ফজলুল হক মিলন, প্রচার সম্পাদক শহীদ উদ্দিন চৌধুরী এ্যানি, বিএনপি নেতা কামরুজ্জামান রতন, যুবদলের সাধারণ সম্পাদক সুলতান সালাউদ্দিন টুকু, চেয়ারপারসনের মিডিয়া উইং সদস্য শামসুদ্দিন দিদার এ সময় উপস্থিত ছিলেন। 
এ ছাড়া উপস্থিত ছিলেন ছাত্রদলের সাবেক সভাপতি রাজীব আহসান, ছাত্রদলের সভাপতি ফজলুর রহমান খোকন, সাধারণ সম্পাদক ইকবাল হোসেন শ্যামল, সিনিয়র সহ সভাপতি কাজী রওনাকুল ইসলাম শ্রাবণ প্রমুখ।