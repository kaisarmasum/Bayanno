<source>kalerkantho</source>
সরকারি অনেক প্রতিষ্ঠানে, মন্ত্রণালয়ে উপদেষ্টা হিসেবে কাজ করেছেন। এখনো করছেন। সেই অভিজ্ঞতা কেমন?
ভালো না! কারণ আমরা এত আর্কিটেক্ট কাজ করছি, কিন্তু সমন্বিত পরিকল্পনা নেই। আমাদের ঢাকা শহরে যে দুজন মেয়র হচ্ছেন, এঁরা কিছু করতে পারবেন না! এর জন্য তো প্ল্যানিং লাগবে। প্ল্যানিং তো মেয়র করেন না; করেন আর্কিটেক্টরা। এখানে অন্তত ৬০০ আর্কিটেক্ট এবং এক হাজার ইঞ্জিনিয়ার দরকার; ট্রাফিক ইঞ্জিনিয়ার, স্যানিটেশন ইঞ্জিনিয়ার, ইলেকট্রিক্যাল ইঞ্জিনিয়ার...। শহর তো একটা ম্যাটেরিয়াল জিনিস; একটা অবজেক্ট। এই অবজেক্টের মধ্যে সব জিনিস জোড়া লাগাতে হবে। ঢাকা শহর নিয়ে প্ল্যান করতে, সব কিছু সমন্বয়ের জন্য বিশাল একটা অর্গানাইজেশন লাগবে। চট্টগ্রাম, খুলনা—প্রতিটি শহরের ক্ষেত্রেই লাগবে। সে জিনিস তো নেই। পুরো ঢাকা শহরকে ঠিক করার মতো বড় একটা অর্গানাইজেশনে কাজ করার যদি সুযোগ পেতাম! প্রতিটি ইঞ্চি জায়গা ধরে ধরে ঠিক করা সম্ভব। আমরা যখন একটা বিল্ডিং করি, প্রতিটি ইঞ্চি কিন্তু ডিজাইনের মধ্যে থাকে। সুন্দর সুন্দর অনেক বিল্ডিং হচ্ছে ঢাকায়। ভারতে গিয়ে তুলনা করে দেখবেন, সেখানকার চেয়ে অনেক ভালো বিল্ডিং এখানে হচ্ছে। আমরা এই উপমহাদেশে আর্কিটেকচারে খুবই ভালো। কিন্তু আমাদের নিয়ে এমন কোনো অর্গানাইজেশন দাঁড় করানো হয়নি, যেটির ওপর নির্ভর করবে সব কিছু।
ঢাকার পুনর্বিন্যাস করতে এফ আর খানের সাহায্য নিয়েছিলেন
ফজলুর রহমান খান (এফ আর খান) একজন বিশ্বখ্যাত প্রকৌশলী। তিনি ও মাজহারুল ইসলাম একই কলেজ থেকে, একই ডিপার্টমেন্ট থেকে পড়াশোনা করেছেন। তিনি জুনিয়র ছিলেন। দেশ ভাগ হয়ে যাওয়ায় শেষটা করেছেন আমাদের আহসানউল্লাহ কলেজ (বুয়েট) থেকে। এরপর আমেরিকার শিকাগোতে যান পিএইচডি করতে। সেখানেই ক্যারিয়ার গড়েছেন। তিনি টল বিল্ডিংয়ের (৫০ থেকে ১০০ তলা) এক্সপার্টই শুধু ছিলেন না, বরং এর ইঞ্জিনিয়ারিংটাই পরিবর্তন করে দিয়েছেন। টিউব অ্যান্ড টিউব, বান্ডেল সিস্টেম—এ রকম কতগুলো সিস্টেম তাঁরই তৈরি। এফ আর খানের থিওরিতেই সারা দুনিয়ায় এখন টল বিল্ডিং করা হয়। সেই ভদ্রলোক বাংলাদেশের মানুষ; ফরিদপুরে জন্ম—এটা তো আমাদের জন্য বিরাট গর্বের বিষয়। তিনি বাংলাদেশে এলেই আমরা যোগাযোগ করতাম। আমি যখন আর্কিটেক্ট ইনস্টিটিউটের সেক্রেটারি ছিলাম, তাঁকে দুইবার এনেছি লেকচার দেওয়ার জন্য। লেকচারের পর গল্প করার ভেতর দিয়ে তাঁর সঙ্গে ঘনিষ্ঠতা হয়েছে। তাঁর সঙ্গে আমরা কিছু কাজও করেছিলাম। বাংলাদেশের দুটি গ্রামে (সাভারের পার্শ্ববর্তী) কিছু ডেভেলপমেন্টের জন্য সার্ভে করে তাঁর কাছে পাঠিয়েছিলাম। তিনি আমাদের সে ক্ষেত্রে সাহায্য করেছেন। তা ছাড়া পুরো ঢাকা সিটির প্ল্যান করার জন্য তাঁকে অনুরোধ করেছিলাম আমরা। তিনি একটা পোর্টফোলিও পাঠিয়েছিলেন। এটা ১৯৭৯-৮০ সালের কথা। তিনি বলেছিলেন, ‘আমি সম্পূর্ণ জিনিসটা করে দেব। আমার ফার্ম কাজ করবে।’ তাঁর ফার্ম এসওএম (স্কিডমোর, ওইংস অ্যান্ড মেরিল) পৃথিবীর সবচেয়ে বড় আর্কিটেকচার ফার্ম। তিনি এটির অন্যতম স্বত্বাধিকারী ছিলেন। তিনি বলেছিলেন, এই ফার্মের মাধ্যমে অলমোস্ট বিনা পয়সায় কাজটি করে দেবেন।