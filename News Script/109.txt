<source>kalerkantho</source>
শিশু পার্কের ডিজাইন করার সময় কোন ভাবনা মাথায় ছিল?
সোহরাওয়ার্দী উদ্যানের মধ্যে একটা শিশু পার্ক হবে। এটির সিদ্ধান্ত সরকারই নিয়েছে; আমি শুধু ডিজাইনটি করেছি। বেশ অনেক বছর এটিই ছিল এ শহরে শিশুদের একমাত্র জায়গা। এখনো অনেক শিশু ওখানে যায়। ওটাতে তো বড় কোনো স্থাপত্য নেই। শিশুদের খেলার জায়গা আর কিছু স্ট্রাকচার শুধু। কখনো যদি সরাতে হয়, সে জন্য এটাকে একতলাই করা হয়েছে। আমার ধারণা ছিল, শিশু পার্কটি তৈরি করা হলে সোহরাওয়ার্দী উদ্যানের ওপেননেসটা কিছুটা ব্যাহত হবে। তবু সোহরাওয়ার্দী উদ্যানের মধ্যে শিশুদের জন্য একটা জায়গা ছেড়ে দেওয়া খারাপ নয়। বেসিক কিছু ট্রায়াঙ্গল সার্কেল নিয়ে আমি কাজটি করেছিলাম। প্রবেশপথে ট্রায়াঙ্গলের একটা গেট আছে। আমার ইচ্ছা ছিল শিশুদের জিওমেট্রির ফর্ম শেখানো। সার্কল ছিল, ওখানে একটা ট্রেন ছিল। ওই সব জিনিস তো তখন আমাদের দেশে ছিল না। একটা ট্রেনে চড়ে শিশুরা যাচ্ছে। হুইহুই করে আওয়াজ হচ্ছে। এক ধরনের মেরিগো রাউন্ড। অনেক কিছু ছিল। শিশুরা যেন প্রতিটি স্ট্রাকচারে পরোক্ষভাবে জিওমেট্রি শিখে ফেলে। শিশুদের প্রভাবিত করার মতো কিছু করার চেষ্টা ছিল আমার।
বোটানিক্যাল গার্ডেন?
বোটানিক্যাল গার্ডেনে কিছু গ্রিনহাউসের দরকার ছিল। ওখানে আমি কিছু গ্রিনহাউসের ডিজাইন করেছি। এই হাউসগুলো না হলে গার্ডেনটি মেইনটেইন করতে সমস্যা হচ্ছিল। সেখানে একটা অবজারভেশন টাওয়ার করা হয়েছে পরিবেশকে কোনো রকম ডিস্টার্ব না করে। এ রকম ছোট ছোট কিছু কাজ করেছি।
জীবনকে কিভাবে দেখেন?
জীবনকে তো ইতিবাচকভাবেই দেখতে হবে! দেশপ্রেম একটা বেসিক ব্যাপার। দেশপ্রেমকে যদি আমরা সংস্কৃতির মধ্যে লালন না করি, তাহলে সেটা চলেও যেতে পারে। আর সেটা চলে গেলে দেশের কোনো চারিত্রিক বৈশিষ্ট্য থাকবে না। অতএব এটাকে রক্ষা করতে হবে। শিক্ষায় এগিয়ে গেলে ওই জাতিকে  পেছনে ফেলা যায় না। দারিদ্র্য কিন্তু কোনো সমস্যা নয়; সমস্যা শিক্ষায়। মানুষ দারিদ্র্যকে এড়িয়ে যেতে পারে। কত নামকরা লোক তো অভাবে জীবন কাটিয়েছেন; সেটা তো সমস্যা হয়নি। কিছু মানুষ প্রচুর বড়লোক হয়ে যাচ্ছে, এটাই সমস্যা!