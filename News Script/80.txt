ডিজিটাল গণনা ও একীভূত করার সময় গণনা এজেন্ট নিয়োগ করার ব্যবস্থা করা যেতে পারে। তাঁদের প্রধান দায়িত্ব হবে গণনা পর্যবেক্ষণ ও স্বপক্ষের কেন্দ্রভিত্তিক ফলাফলের প্রিসাইডিং কর্মকর্তার স্বাক্ষরকৃত রেজাল্টপত্র বুঝে নেওয়া। তার মানে, দুই রকমের এজেন্ট তৈরি করা: বুথ এজেন্ট এবং কাউন্টিং এজেন্ট। বাংলাদেশের নির্বাচন কমিশনের বয়স প্রায় ৫০ বছর হতে যাচ্ছে, কিন্তু মাঠপর্যায়ে ব্যবস্থাপনা আধুনিকীকরণ তেমনটা হয়নি। মাত্র এক যুগ আগে ডিজিটাল ভোটার তালিকা হয়েছে। এর সঙ্গে জাতীয় পরিচয়পত্র ও ইভিএমের ব্যবহার সংযোজন করা হয়েছে। কিন্তু এখনো ভোট গ্রহণের জন্য গোপন কক্ষের কোনো উপকরণে নির্বাচন কমিশন আধুনিকতা আনতে পারেনি। গোপন কক্ষ তৈরির দায়িত্ব প্রিসাইডিং কর্মকর্তাকে দেওয়া হয়। তাঁরা যে যাঁর মতো বিভিন্ন সাইজের কাপড় ব্যবহার করে তা তৈরি করেন। আমার মনে হয়, এই কক্ষ অত্যন্ত গুরুত্বপূর্ণ, ভোটারের ভোট প্রদানের গোপনীয়তা রক্ষা করার জন্য। আন্তর্জাতিক মানের টেবিল এবং প্রাইভেসি স্ক্রিন ব্যবহারের ব্যবস্থা করা উচিত। প্রাইভেসি স্ক্রিনের উচ্চতা এমনভাবে নির্ধারণ করতে হবে, যাতে একজন ভোটারের কাঁধ থেকে ওপরে দৃশ্যমান থাকে এবং যাতে সিসিটিভি ব্যবহারে দৃশ্যমান হয়। নির্বাচন কমিশন পর্যায়ক্রমে সিসিটিভি ব্যবহার শুরু করতে পারে। অতীতে পাইলট হিসেবে ব্যবহার করা হয়েছিল। ভোট গ্রহণকে প্রভাবমুক্ত করতে এবং ইভিএমের সুফল পেতে হলে ভোটকেন্দ্র ও তার আশপাশে কোনো প্রকার প্রভাব বিস্তার করতে দেওয়া যাবে না। এখানে নির্বাচন কমিশনকে অনমনীয় হতেই হবে। অন্যথায় কোনো আধুনিক প্রযুক্তিতে ভোট গ্রহণ প্রভাবমুক্ত রাখা যাবে না। একই সঙ্গে ইভিএম চালনার ক্ষেত্রে প্রিসাইডিং কর্মকর্তা এবং অ্যাসিস্ট্যান্ট প্রিসাইডিং কর্মকর্তার এক শতাংশ অপশনের অবসান করতে হবে। কারণ, ঢাকা সিটি করপোরেশনের অভিজ্ঞতা ভালো নয়। একজন অ্যাসিস্ট্যান্ট প্রিসাইডিং কর্মকর্তা একটি নির্দিষ্ট দলের প্রার্থীর পক্ষে প্রদান করা হয়, যার সংখ্যা ছিল ৩২টি ভোট। শুধু একজন নন, পরিচিত একাধিক কর্মকর্তা এমনটাই বলেছেন। এ বিষয়ে নির্বাচন কমিশনকে অন্য উপায় খুঁজতে হবে। একটি নির্বাচন সুষ্ঠু, গ্রহণযোগ্য এবং প্রভাবমুক্তভাবে অনুষ্ঠিত করার সাংবিধানিক দায়িত্ব নির্বাচন কমিশনের। এ দায়িত্বের অংশীদার আরও অনেক ব্যক্তি ও সংগঠন, রাজনৈতিক দল ও প্রার্থী। দল ও প্রার্থীদের সহযোগিতা ছাড়া নির্বাচন কমিশনের পক্ষে এ দায়িত্ব পালন সম্ভব নয়। নির্বাচন কমিশন বলতে শুধু কমিশনারই নন, মাঠপর্যায়ের সব সংশ্লিষ্ট কর্মকর্তা-কর্মচারী। বিগত নির্বাচনগুলোতে দল, প্রার্থী এবং মাঠপর্যায়ের নিয়োজিত কর্মকর্তাদের সিংহভাগের আচরণ সুষ্ঠু নির্বাচন সহায়ক ছিল না। যত দিন পর্যন্ত এসব শরিক সুষ্ঠু, গ্রহণযোগ্য এবং নিরপেক্ষ নির্বাচনে সহায়তা না করবেন এবং কমিশন শক্ত অবস্থানে না থাকতে পারবে, তত দিন বাংলাদেশের নির্বাচন নিয়ে প্রশ্ন থেকেই যাবে।