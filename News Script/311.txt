<source>kalerkantho</source>
আয়েশা (রা.) থেকে বর্ণিত, রাসুলুল্লাহ (সা.) যখন জানাবাতের (ফরজ) গোসল করতেন, তখন উভয় হাত ধোয়ার মাধ্যমে আরম্ভ করতেন। তারপর নামাজের অজুর মতো অজু করতেন। তারপর আঙুলগুলো পানিতে ডুবিয়ে তা দ্বারা তাঁর চুলের গোড়া খিলাল করতেন। পরে মাথায় তিন অঞ্জলি পানি দিতেন। এরপর সর্বাঙ্গে পানি ঢালতেন। (নাসায়ি, হাদিস : ২৪৭)
প্রিয় নবী (সা.) নিয়মিত চুলের যত্ন নিতেন। জাবের ইবনে সামুরা (রা.) থেকে বর্ণিত, একদা তাঁকে রাসুলুল্লাহ (সা.)-এর সাদা চুল সম্পর্কে জিজ্ঞেস করা হয়েছিল। তখন তিনি বলেছেন, রাসুলুল্লাহ (সা.) যখন তাঁর মাথায় তেল ব্যবহার করতেন তখন সাদা চুল দেখা যেত না। পক্ষান্তরে তেল ব্যবহার না করলে কয়েক গাছি চুল সাদা হয়েছে বলে মনে হতো। (শামায়েলে তিরমিজি, হাদিস : ৩২)
আয়েশা (রা.) থেকে বর্ণিত, অন্য একটি হাদিসে ইরশাদ হয়েছে, ‘রাসুল (সা.) তাঁর জুতা পরিধান করা, চুল আঁচড়ানো, অজুসহ সব ভালো কাজ ডান দিক থেকে শুরু করা পছন্দ করতেন।’ (বুলুগুল মারাম, হাদিস : ৪৪)
শ্যাম্পু শব্দটির উৎপত্তি ঘটেছে হিন্দি শব্দ চ্যাম্পু থেকে। হিন্দি ভাষায় তেল বা তৈলাক্ত কোনো কিছু দ্বারা মাথা ম্যাসাজ করাকে চ্যাম্পু বলা হতো। ১৭৬২ সালের দিকে ভারতের বিভিন্ন ভাষায়ও এই শব্দের প্রচলন ছিল।
পরবর্তী সময়ে ১৮০০ দশকের শুরুর দিকে বাঙালি মুসলমান দীন মোহাম্মদই স্টিম বাথের প্রচলন ঘটান। পরবর্তী সময়ে তিনি তাঁর আইরিশ স্ত্রীকে সঙ্গে নিয়ে একসঙ্গে ‘মোহাম্মদস স্টিম অ্যান্ড ভ্যাপোর সি ওয়াটার মেডিকেটেড বাথস’ নামে ইংল্যান্ডের ব্রাইটনে একটি পার্লার খোলেন। সেখানে গ্রাহকরা টার্কিশ বাথের মতো গোসলের সুবিধা ও চুলের যত্নে ভারতীয় চাম্পি (শ্যাম্পুয়িং) পদ্ধতি গ্রহণ করতেন। সে সময় এক ধরনের থেরাপিমূলক ম্যাসাজ হিসেবে চাম্পি ব্যবহৃত হতো। দীন মোহাম্মদ রাজা চতুর্থ জর্জ ও চতুর্থ উইলিয়ামের ‘শ্যাম্পু সার্জন’ হিসেবেও নিয়োগ পেয়েছিলেন।
শেখ দীন মুহাম্মদ ছিলেন একজন শল্যচিকিৎসক, উদ্যোক্তা এবং যুক্তরাজ্য ও আয়ারল্যান্ডে প্রথম অভিবাসী (বাংলাভাষী) ভারতীয়দের মধ্যে অন্যতম। ১৭৫৯ সালে তৎকালীন অবিভক্ত বাংলা বিহার রাজ্যের পাটনায় এক মুসলিম সম্ভ্রান্ত পরিবারে জন্মগ্রহণ করেন।
আত্মজীবনী অনুসারে তাঁর পরিবার ছিল বাংলার নবাবদের সঙ্গে সম্পর্কিত এবং তাঁর পূর্বপুরুষরা মোগল সম্রাটদের প্রশাসনিক কাজে নিয়োজিত ছিলেন। মোগলদের রসায়নবিদ্যার অনেক কিছু শেখ দীন মুহাম্মদ শিখে নেন এবং তাদের তেল, সাবান, সুগন্ধিদ্রব্য, শ্যাম্পু ইত্যাদি তৈরির কৌশল আয়ত্ত করে ফেলেন। ১৭৮৪ সালে তিনি আয়ারল্যান্ডে পাড়ি জমান। পরবর্তী সময়ে উনিশ শতকের শুরুর দিকে তিনি ইংল্যান্ডের ব্রাইটন শহরে চলে যান। এবং সর্বপ্রথম তিনিই ইউরোপে ভারতীয় রন্ধনশৈলী ও শ্যাম্পু গোসলখানা প্রবর্তন করেন। ইউরোপে তিনি চিকিৎসামূলক মালিশও প্রবর্তন করেন। শুধু তা-ই নয়, তৎকালীন মহাভারতের তিনিই প্রথম ব্যক্তি, যিনি ইংরেজি ভাষায় বই লিখেছেন।