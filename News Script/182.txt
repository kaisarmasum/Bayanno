আগামী রোববার বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) এক হাজার কোটি টাকা পরিশোধ করবে মোবাইল সেবাদাতা প্রতিষ্ঠান গ্রামীণফোন। গত বৃহস্পতিবার গ্রামীণফোনের বিষয়ে আপিল বিভাগের শুনানির পর প্রতিষ্ঠানটি এমন সিদ্ধান্তের কথা জানাল। শুক্রবার গ্রামীণফোন এক বিবৃতিতে এ কথা জানায়।বিবৃতিতে বলা হয়, গ্রামীণফোন বাংলাদেশের আইনি পদ্ধতিকে সম্মান করে। তবে বিটিআরসি গ্রামীণফোনের ওপর যে চাপ প্রয়োগ করেছে, সে বিষয়ে আদালতের সুরক্ষা প্রত্যাশা করছে তারা।এর আগে গত বৃহস্পতিবার আপিল বিভাগ বলেছিলেন, আগামী সোমবারের মধ্যে বাংলাদেশ টেলিযোগাযোগ নিয়ন্ত্রণ কমিশনকে (বিটিআরসি) এক হাজার কোটি টাকা পরিশোধ করতে হবে গ্রামীণফোনকে।একই সঙ্গে সোমবারের মধ্যে গ্রামীণফোনের রিভিউ আবেদনের ওপর আদেশের জন্য দিন ধার্য করেছেন আপিল বিভাগ। প্রধান বিচারপতি সৈয়দ মাহমুদ হোসেনের নেতৃত্বাধীন সাত সদস্যের আপিল বিভাগ দিনটি ধার্য করেন।এর আগে গত বছরের ২৪ নভেম্বর দেশের সর্বোচ্চ আদালত বিটিআরসির নিরীক্ষা দাবির ১২ হাজার কোটি টাকার মধ্যে ২০০০ কোটি টাকা তিন মাসের মধ্যে বিটিআরসিকে পরিশোধ করতে সময় বেঁধে দিয়েছিলেন।এ বিষয়ে ডাক ও টেলিযোগাযোগমন্ত্রী মোস্তাফা জব্বার প্রথম আলোকে বলেন, গ্রামীণফোনের সঙ্গে সরকারের কোনো বৈরী সম্পর্ক নেই। সরকার তার পাওনা চেয়েছে। পাওনা পরিশোধে গ্রামীণফোনের সিদ্ধান্তকে স্বাগত জানিয়ে মন্ত্রী বলেন, গ্রামীণফোনের সঙ্গে যেকোনো বিষয়ে আলোচনার পথ খোলাই থাকছে।দক্ষ ও যোগ্য তরুণদের চাকরি মিলবে ন্যাশনাল ক্যারিয়ার ফেস্টিভ্যাল ২০২০-এ। শিগগিরই এ ফেস্টিভ্যাল আয়োজন করতে যাচ্ছে ইন্টারন্যাশনাল ইউনিভার্সিটি অব বিজনেস অ্যাগ্রিকালচার অ্যান্ড টেকনোলজি (আইইউবিএটি)। দেশের সরকারি-বেসরকারি বিশ্ববিদ্যালয় এবং শিক্ষাপ্রতিষ্ঠানের শিক্ষার্থীদের ক্যারিয়ার উন্নয়ন ও প্রস্তুতির লক্ষ্যে এ চাকরি মেলা অনুষ্ঠিত হবে।আইইউবিএটি এক সংবাদ বিজ্ঞপ্তিতে জানায়, আইইউবিএটি ন্যাশনাল ক্যারিয়ার ফেস্টিভ্যালে অংশগ্রহণকারী কিছু প্রতিষ্ঠান সরাসরি জীবনবৃত্তান্ত সংগ্রহ, বাছাই ও সাক্ষাৎকার গ্রহণের মাধ্যমে সঙ্গে সঙ্গেই চাকরির প্রস্তাব দেবে এবং কিছু প্রতিষ্ঠান পরবর্তী সময়ে প্রধান কার্যালয় থেকে অগ্রাধিকার ভিত্তিতে নিয়োগ দেবে। মেলায় ক্যাম্পাস রিক্রুটমেন্টের পাশাপাশি ক্যারিয়ার উন্নয়ন ও প্রযুক্তিবিষয়ক বিভিন্ন প্রশিক্ষণ এবং সেমিনারের আয়োজন করা হবে। একই সঙ্গে শিক্ষাবিদ, ব্যবসায়ী ও দেশবরেণ্য ব্যক্তিদের নিয়ে শিক্ষার্থীদের ক্যারিয়ার উন্নয়ন এবং প্রস্তুতিতে সহায়ক বিভিন্ন সেশন অনুষ্ঠিত হবে।ফেস্টিভ্যালে চাকরিপ্রার্থীরা দেশের বিভিন্ন পর্যায়ের নামীদামি কোম্পানি ও প্রতিষ্ঠানগুলোর সঙ্গে সরাসরি যোগাযোগ করে বর্তমান সময়ের যে পরিবর্তন, তার সঙ্গে তাল মিলিয়ে নিজেকে যোগ্য প্রার্থী হিসেবে তৈরি করতে পারেন। আইইউবিএটির প্লেসমেন্ট অফিসের আয়োজনে ন্যাশনাল ক্যারিয়ার ফেস্টিভ্যাল ২০২০–এর ইভেন্ট পার্টনার হিসেবে থাকছে এক্সিলেন্স বাংলাদেশ।