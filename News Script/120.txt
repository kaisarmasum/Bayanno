<source>kalerkantho</source>
বাংলাভাষার ওপর বারবার আঘাত এসেছে, মাতৃভাষার অপমান কোনোভাবে সহ্য করা যায় না’, মন্তব্য করে সঠিক উচ্চারণে বাংলা বলতে নতুন প্রজন্মের প্রতি আহ্বান জানিয়েছেন প্রধানমন্ত্রী শেখ হাসিনা।
শুক্রবার বিকালে রাজধানীর আন্তর্জাতিক মাতৃভাষা ইনস্টিটিউটে আন্তর্জাতিক মাতৃভাষা ও শহীদ দিবসের অনুষ্ঠানে বক্তব্য রাখেন প্রধানমন্ত্রী। এ সময়ই তিনি সঠিক উচ্চারণে বাংলা বলতে নতুন প্রজন্মের প্রতি আহ্বান জানান। ভাষা শিক্ষার জন্য ট্রাস্ট ফান্ড গঠনের ঘোষণা দেন প্রধানমন্ত্রী শেখ হাসিনা।
শেখ হাসিনা বলেন, ‘মাতৃভাষার অপমান এটা আসলে সহ্য করা যায় না। আমাদের দুর্ভাগ্য হলো এটা যে বার বার আমাদের ওপর আঘাত এসেছে। এই আঘাতটা শুধু ভাষার ওপর নয়, আমরা যে বাঙালি জাতি, আমাদের জাতির সত্তার ওপর আঘাত। আমাদের সংস্কৃতি, কৃষ্টি আমাদের ভাষার ওপর আঘাত এসেছে। মূলত আমাদের অস্তিত্বের ওপরেই আঘাত এসেছিল। সেই আন্দোলনকে কেন্দ্র করেই আমাদের যে অগ্রযাত্রা, সেখান থেকেই কিন্তু আমাদের আমাদের স্বাধীনতা অর্জন করেছি।’ 
প্রধানমন্ত্রী আরো বলেন, যোগাযোগ করতে হলে, ব্যবসা বাণিজ্য, সাহিত্য সম্পর্কে জানতে সেখানে অন্য ভাষা শেখারও প্রয়োজন আছে। কিন্তু মাতৃভাষা বাদ দিয়ে নয়। বাংলাদেশের মাটিতে থেকে যারা বাংলা ভাষা ভুলে গিয়ে বা বাংলা ভাষাকে বাংলা ভাষার মতো বলতে পারে না। তাদের প্রতি করুণা ছাড়া আর কিছু নেই।
ডাক ও টেলিযোগাযোগ মন্ত্রী মোস্তাফা জব্বার বলেছেন, জাতির পিতা বঙ্গবন্ধু শেখ মুজিবুর রহমানের আদর্শকে অনুসরণ করে ভবিষ্যৎ প্রজন্মকে সমৃদ্ধ করে তুলতে হবে। বঙ্গবন্ধুর লেখা বই পড়ে জানতে হবে কেমন করে একটি মানুষ জীবনের সব ত্যাগ করে টুঙ্গিপাড়া থেকে বাঙালি জাতি গঠনের স্বপ্ন দেখেছেন। জাতির পিতাকে অনুসরণ করলে নতুন প্রজন্ম আদর্শবান ও সুন্দর জীবন গড়ে তুলতে পারবে। বগুড়া করতোয়া মাল্টিমিডিয়া স্কুল অ্যান্ড কলেজের বার্ষিক ক্রীড়া ও সাংস্কৃতিক প্রতিযোগিতার পুরস্কার বিতরণী অনুষ্ঠানে প্রধান অতিথির বক্তব্যে তিনি এসব কথা বলেন।
গতকাল শনিবার দুপুর ১২টায় বগুড়া করতোয়া মাল্টিমিডিয়া স্কুল অ্যান্ড কলেজ চত্বরে ওই অনুষ্ঠানে সভাপতিত্ব করেন প্রতিষ্ঠানটির চেয়ারম্যান মোজাম্মেল হক লালু। এ সময় অন্যদের মধ্যে বক্তব্য দেন বগুড়া জেলা প্রশাসক ফয়েজ আহাম্মদ, অতিরিক্ত পুলিশ সুপার গাজীউর রহমান, জেসমিন জুঁই, প্রতিষ্ঠানের অধ্যক্ষ ছামসুল আলম, অভিভাবক বজলুর রশিদ প্রমুখ।
মোস্তাফা জব্বার বলেন, ‘জাতি গঠনে তথ্য-প্রযুক্তির বিকল্প নেই। তথ্য-প্রযুক্তি থেকে নতুন প্রজন্মকে দূরে রাখা যাবে না। তবে এর যেসব মন্দ দিক আছে নতুন প্রজন্মকে তা থেকে সতর্ক করে দিতে হবে। তথ্য-প্রযুক্তিতে নতুন প্রজন্ম বয়স্কদের চেয়ে অনেক এগিয়ে। ভবিষ্যতে আমাদের রোবট প্রযুক্তি নিয়ে প্রস্তুতি নিতে হবে।’