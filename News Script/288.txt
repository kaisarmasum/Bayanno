<source>Samakal</source>


এদিকে গত বছর ডেঙ্গু ভয়াবহ আকার ধারণ করলে ঢাকা দক্ষিণ সিটি করপোরেশনের (ডিএসসিসি) মেয়র সাঈদ খোকনের নেতৃত্বে একটি প্রতিনিধি দল সিঙ্গাপুর সফর করে। তারা মশার বন্ধ্যত্বকরণের জন্য বিশেষ প্রযুক্তি আমদানির উদ্যোগ নেন। সেটাও এখন পর্যন্ত কার্যকর হয়নি। ডিএনসিসির তৎকালীন মেয়র আতিকুল ইসলামও কলকাতার ডেপুটি মেয়র অতীন ঘোষের সঙ্গে ভিডিও কনফারেন্স করেন। পাশাপাশি কলকাতার ডেঙ্গু নিয়ন্ত্রণে যিনি কাজ করেছেন, সেই বিশেষজ্ঞ অনিক ঘোষের সঙ্গেও কথা বলেন। দুই সিটি করপোরেশনের উদ্যোগে কলকাতার একটি বিশেষজ্ঞ দলকেও ঢাকায় আনা হয়। কিন্তু এরপর আর কোনো কার্যক্রম নেই। এমনকি সচেতনতামূলক যেসব কার্যক্রম চলার কথা, সেগুলোও দেখা যাচ্ছে না। নালা, পুকুর, ডোবা, জলাশয় পরিস্কার করার কার্যক্রমও চোখে পড়ছে না। এ ছাড়া শুস্ক মৌসুম শুরু হওয়ায় খালগুলোতে পানিপ্রবাহ নেই বললেই চলে। ফলে বদ্ধ জলাশয়গুলো মশার উৎকৃষ্ট প্রজননস্থলে পরিণত হয়েছে। পরিস্কার-পরিচ্ছন্নতা কার্যক্রম ঝিমিয়ে পড়ায় মশার দৌরাত্ম্য বেড়েছে। এ ছাড়া ডিএসসিসির বর্তমান মেয়র সাঈদ খোকনের দায়িত্ব পালনের মেয়াদ আগামী ১৬ মে শেষ হবে। এরপর দায়িত্ব নেবেন নবনির্বাচিত মেয়র ব্যারিস্টার শেখ ফজলে নূর তাপস। ডিএনসিসির নবনির্বাচিত মেয়র আতিকুল ইসলামও দায়িত্ব পাবেন ১৬ মে। ডিএনসিসি চলছে ভারপ্রাপ্ত মেয়র দিয়ে। কাজেই নতুন দুই মেয়র ব্যারিস্টার ফজলে নূর তাপস ও আতিকুল ইসলাম যখন দায়িত্ব পাবেন, তখন থাকবে মশার ভরা মৌসুম। এখনই যদি দুই সিটি করপোরেশন মশকনিধনে উদাসীনতার পরিচয় দেয়, তাহলে মে মাসের শেষ দিকে মশার দৌরাত্ম্য চরমে উঠতে পারে। কাজেই দুই মেয়রের দায়িত্বই শুরু হতে পারে মশার সঙ্গে সংগ্রামের মধ্য দিয়ে।
অবশ্য ঢাকা উত্তর সিটির ভারপ্রাপ্ত মেয়র জামাল মোস্তফা বলেন, মশকনিধনে ইতোমধ্যে ক্র্যাশ প্রোগ্রাম শুরু হয়েছে। মশকনিধনের জন্য সম্প্রতি অতিরিক্ত জনবল নিয়োগ দেওয়া হয়েছে। ওষুধেরও মজুদ আছে। পাশাপাশি আরও ওষুধ কেনার প্রস্তুতি চলছে। কাজেই মশার দৌরাত্ম্য এবার বাড়ার আশঙ্কা নেই।তবে নগরবাসী মনে করে, মশকনিধনের কোনো কার্যক্রম তারা দেখছেন না। ৫২১ পশ্চিম শেওড়াপাড়ার বাসিন্দা সৈয়দ লিয়াকত হোসেন বলেন, এতদিন শুনেছেন মশা ছয়তলার ওপরে উঠতে পারে না। এবার আটতলাতেও মশার যন্ত্রণায় থাকতে পারছেন না। মশার আকৃতিও বেশ বড়। সন্ধ্যা হলেই ঝাঁকে ঝাঁকে মশা বাসার ভেতরে ঢুকে পড়ে। মশার যন্ত্রণা থেকে বাঁচতে মশা তাড়ানোর তরল ওষুধযুক্ত মেশিন সব সময় জ্বালিয়ে রাখছেন। তার পরও আশানুরূপ ফল মিলছে না।মগবাজারের ৬৩৮ পেয়ারাবাগের গৃহবধূ নিশাত সাবেরা বলেন, পাঁচতলার ওপরে থেকেও মশার যন্ত্রণার কমতি দেখছি না। বিশেষ করে স্কুলপড়ূয়া মেয়েকে নিয়ে খুব ভয়ে আছি। মগবাজারের ৩৭৩ দিলু রোডের বাসিন্দা তালেয়া বেগম জানান, ক'দিন আগেও তার বাসার পাশের একজন ডেঙ্গুতে আক্রান্ত হয়েছেন। এ জন্য তারাও ভয়ে আছেন। প্রতিদিন বিকেল হতেই কয়েল জ্বালিয়ে রাখছেন।
ঢাকা দক্ষিণ সিটি করপোরেশনের এক বর্জ্য ব্যবস্থাপনা কর্মকর্তা বলেন, তারা নিয়মিত মশকনিধন কার্যক্রম পরিচালনা করছেন। কাজেই মশার দৌরাত্ম্য আছে বলা যাবে না। ওষুধের কোনো ঘাটতি নেই। তারা মশকনিধন কার্যক্রম চালিয়ে যাচ্ছেন।