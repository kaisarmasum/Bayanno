<title>উইকিলিকস পার্টি তোপের মুখে</title> 
 <news>সিরিয়ার প্রেসিডেন্ট বাশার আল-আসাদের সঙ্গে বৈঠক করার জন্য তোপের মুখে পড়েছে অস্ট্রেলিয়ার উইকিলিকস পার্টি।
উইকিলিকস নামে আলোচিত গোপনীয়তাবিরোধী ওয়েবসাইটের পর একই নামে রাজনৈতিক দল প্রতিষ্ঠা করেছেন জুলিয়ান অ্যাসাঞ্জ। তাঁর বাবা পার্টির প্রধান নির্বাহী কর্মকর্তা (সিইও) জন শিপটনসহ একটি প্রতিনিধিদল গত ২৩ ডিসেম্বর সিরিয়ার প্রেসিডেন্টের সঙ্গে বৈঠক করে। তারা এ সময় সিরিয়ার জনগণের প্রতি সমর্থন জানায় এবং দেশটিতে পশ্চিমা সামরিক হস্তক্ষেপের ঘোর বিরোধিতার কথা জানায়।
সিরিয়ার প্রেসিডেন্ট গতকাল মঙ্গলবার এক টুইটার বার্তায় ওই বৈঠকের তথ্য প্রকাশ করেন। এর পরই উইকিলিকস পার্টি সমালোচনার মুখে পড়ে।
উইকিলিকসের পক্ষ থেকে গতকাল বলা হয়েছে, বাশারের সঙ্গে বৈঠকের জন্য তাদের কোনো প্রতিনিধিদলকে আনুষ্ঠানিক অনুমোদন দেওয়া হয়নি।
অস্ট্রেলিয়ার মধ্য-বাম লেবার দলের নেতা ক্রিস বাওয়েন বাশারের সঙ্গে উইকিলিকস নেতাদের ওই বৈঠককে ‘কাণ্ডজ্ঞানহীন’ কাজ বলে মন্তব্য করেছেন। তিনি এ বিষয়ে ব্যাখ্যা দাবি করেন।
জুলিয়ান অ্যাসাঞ্জের বাবা জন শিপটন বলেছেন, সাধারণ সিরীয়দের সমর্থনে তাঁদের দলের পক্ষ থেকে দামেস্কে কার্যালয় খোলার পরিকল্পনা রয়েছে। এএফপি।</news>
<title>আর কোনো রাজবন্দী নেই: মিয়ানমার</title> 
 <news>মিয়ানমারে আর কোনো রাজবন্দী নেই বলে গতকাল মঙ্গলবার ঘোষণা করেছে দেশটির সরকার। প্রেসিডেন্টের প্রতিশ্রুতি অনুযায়ী দেশটির সব ভিন্নমতাবলম্বীকে চলতি বছরের মধ্যে মুক্তি দেওয়ার লক্ষ্যে সাধারণ ক্ষমার আদেশ জারি করা হয়েছিল। ২০১১ সালে মিয়ানমারে সামরিক শাসনের অবসানের পর থেকে রাজনৈতিক সংস্কার বাস্তবায়নের অংশ হিসেবে ইতিমধ্যে দেশটির উল্লেখযোগ্য সংখ্যক বন্দীকে মুক্তি দেওয়া হয়েছে। এর পরিপ্রেক্ষিতে দেশটির ওপর পশ্চিমা বিভিন্ন দেশের অর্থনৈতিক অবরোধ প্রত্যাহার করা হয়েছে। মিয়ানমারের কর্তৃপক্ষ গত সোমবার জানায়, জান্তা সরকারের জরুরি বিধিসহ বিতর্কিত আইনের আওতায় বন্দী ব্যক্তিরা সাধারণ ক্ষমার আওতায় মুক্তি পাবেন। প্রেসিডেন্টের মুখপাত্র ইয়ে তুট সামাজিক যোগাযোগের অনলাইন মাধ্যম ফেসবুকে প্রকাশিত এক বার্তায় বলেন, ‘ওই সাধারণ ক্ষমা এবং পাঁচটি ভিন্ন পর্যায়ের ক্ষমা ঘোষণার মানে হচ্ছে, মিয়ানমারে আর কোনো রাজবন্দী নেই। আমি বলতে চাই, প্রেসিডেন্ট জনগণের প্রতি তাঁর প্রতিশ্রুতি রেখেছেন। কারণ, ২০১৩ সালের শেষে এসে দেশে আর কোনো রাজবন্দী নেই।’
সাধারণ ক্ষমার আওতায় ঠিক কতজন বন্দী মুক্তি পাবেন, তা তাৎক্ষণিকভাবে স্পষ্ট করা হয়নি। অধিকারকর্মীদের দাবি, মিয়ানমারে এখনো প্রায় ৪০ জন ভিন্নমতাবলম্বীকে বন্দী রাখা হয়েছে। এ ছাড়া আরও ২০০ জন বিচারের অপেক্ষায় রয়েছেন।
সংস্কার উদ্যোগ শুরু হওয়ার পর মূল ধারার রাজনীতিতে ফিরে এসেছেন গণতন্ত্রপন্থী নেত্রী অং সান সু চি। বিতর্কিত আইনের আওতায় তাঁকেও বহু বছর গৃহবন্দী রেখেছিল সাবেক জান্তা সরকার। কয়েক দফা সাময়িক মুক্তির পর তাঁকে ২০১০ সালে স্থায়ীভাবে গৃহবন্দিত্ব থেকে মুক্তি দেওয়া হয়। এএফপি।</news>