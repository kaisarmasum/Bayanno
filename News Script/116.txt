<source>kalerkantho</source>
আন্দোলনের ফল কী হলো?
কর্তৃপক্ষ আমাদের নানা রকম ভয়ভীতি দেখাচ্ছিল। আমরা আমাদের ডিপার্টমেন্টের ২৬ জন শিক্ষকের প্রত্যেকেই একসঙ্গে রিজাইন দিলাম। কর্তৃপক্ষ তখন জুনিয়র শিক্ষকদের একেকজনকে আলাদা করে ডেকে নিয়ে খুব ধমকিয়েছে। চাকরিচ্যুতির ভয় দেখিয়ে বলেছে : ‘ওয়ারেস স্যারের পেছনে গিয়ে তোমার কী লাভ? নিজের জীবন নষ্ট করছ!’ কিছুদিন পর দেখলাম আমাদের মধ্যে ১৩ জন রিজাইন লেটার উইথড্র করে ফেলেছেন। তাঁরা বলছেন, কর্তৃপক্ষ যেভাবে চায়, সেভাবেই ভর্তি পরীক্ষা নেওয়া হোক। আমরা, বাকি ১৩ জন বললাম—না, কিছুতেই না! শেষ পর্যন্ত আমাদের আন্দোলন সফল হয়নি। কর্তৃপক্ষ আসলে ব্রিটিশদের মতো পলিটিকস করে আমাদের মধ্যে বিভক্তি তৈরি করেছিল; আমাদের নিজেদের মধ্যে ঝগড়া লাগিয়ে দিয়েছিল। এর পরিপ্রেক্ষিতে আমি চাকরি ছেড়ে দিয়েছি। শিক্ষকতা অবশ্য ছাড়িনি; এখনো পড়াচ্ছি, তবে প্রাইভেট ইউনিভার্সিটিতে।
আর্কিটেকচার ইনস্টিটিউট প্রতিষ্ঠার সঙ্গে জড়িত ছিলেন...
ইনস্টিটিউটকে একটি সিট অব লার্নিং, সিট অব এক্সিলেন্স হিসেবে তৈরি করতে চেয়েছিলাম আমি। পেশা হিসেবে যাঁরা আর্কিটেক্ট অনুশীলন করবেন বাংলাদেশে, তাঁদের জন্য একটা নিয়মনীতি করা, তাঁদের সুরক্ষা দেওয়া, তাঁরা যেন আজেবাজে কাজ করতে না পারেন—তাঁদের নিয়ন্ত্রণ করা, পথ প্রদর্শন করা—এসব কাজ ইনস্টিটিউট থেকে করতে চেয়েছিলাম। ইনস্টিটিউট কোনো ক্লাব নয়, ফুর্তি করার জায়গা নয়; সেটা হবে একটা লার্নেড বডির প্রতিষ্ঠান। ওখানে সেমিনার হবে। আমরা আমাদের সমস্যাগুলো তুলে ধরব। প্রয়োজনে প্রতিবাদ করব, সরকারের সঙ্গে বসব, বিভিন্ন প্রতিষ্ঠানের সঙ্গে একত্রে কাজ করার চেষ্টা করব, স্থপতিদের জন্য রুলস অ্যান্ড রেগুলেশনস তৈরি করব, আর্কিটেক্ট অ্যাক্ট তৈরি করব, যাঁরা ভালো কাজ করেন তাঁদের অ্যাওয়ার্ড দেব—পরিকল্পনাগুলো আমরা করেছিলাম। ইনস্টিটিউটের সদস্য না হলে প্রফেশন প্র্যাকটিস করতে পারবে না—এ রকম একটা নিয়ম কিন্তু আইন ও চিকিৎসাক্ষেত্রে আছে। আমরা এটা আগেই করেছিলাম। ইনস্টিটিউটটি ১৯৭২ সালে প্রতিষ্ঠিত হয়। আমি অন্যতম প্রতিষ্ঠাতা সদস্য। প্রথমে ট্রেজারার ছিলাম। এরপর সেক্রেটারিও ছিলাম। দুইবার প্রেসিডেন্ট হয়েছি। এর পর থেকে আর এক্সিকিউটিভ কমিটির সঙ্গে নাই। তবে মাঝেমধ্যে বিভিন্ন কাজে জড়িত হই। ইনস্টিটিউটটি এখন কিছুটা ক্লাব ওরিয়েন্টেড হয়ে গেছে।
সংগঠক হিসেবে আপনার ভূমিকা কী ছিল?
আমরা আর্কিটেক্ট অ্যাক্টের ল করতে চেয়েছিলাম। এ জন্য পার্লামেন্টে প্রস্তাব তুলে বিল পাস করতে হয়। আমরা কয়েকবারই তুলেছি, কিন্তু সরকার পাস করেনি। সরকার কখনোই চায় না আমরা ইনস্টিটিউটের মাধ্যমে আর্কিটেক্টদের সংগঠিত করি। অনেক বুঝিয়েছি, ইনস্টিটিউট যদি সেই ক্ষমতা পায়, তাহলে বাজে কাজ করে কোনো সদস্য জবাবদিহির বাইরে থাকবে না। ল পাস না হওয়ায় এই দুর্বলতা আমাদের রয়ে গেছে। তার পরও ইনস্টিটিউটের সদস্য না হলে কোথাও কাজ করা যায় না—এটা অন্তত আমরা করেছি ল ছাড়াই। ইঞ্জিনিয়ার্স ইনস্টিটিউট ও আর্কিটেক্ট ইনস্টিটিউট মিলে বাংলাদেশ বিল্ডিং কোড তৈরি করা হয়েছে। এসব কাজে আমি জড়িত ছিলাম। ইনস্টিটিউশনের গঠনতন্ত্রের ড্রাফটটি আমারই লেখা; পরে সবাই অনুমোদন দিয়েছে।