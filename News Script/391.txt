<source>kalerkantho</source>
বাড়ির পাশের প্রিয়তমাকে ভালোবেসে বিশ্ব ভালোবাসা দিবসে বিয়ে করেছেন এমরান। শুক্রবার (১৪ ফেব্রুয়ারি) মহা ধুমধামে বিয়ের কাজ সম্পন্ন হয় তাদের।
শনিবার ছিল বৌভাত। আত্মীয়-স্বজন, পাড়া-প্রতিবেশী ও বন্ধু-বান্ধবদের অংশগ্রহণে দুপুরে চলছিল প্রীতিভোজ পর্ব। এমরানের বিয়ে অনুষ্ঠানে আমন্ত্রিতদের অংশগ্রহণ ছিল ভরপুর। হঠাৎ বাবুর্চি জানায় গরুর মাংসের স্বল্পতার কথা।
মেহমানদারীতে মাংসের স্বল্পতায় দিশেহারা হয়ে পড়ে এমরান। দ্রুত গরুর মাংসের যোগান দিতে মোটরসাইকেল নিয়ে ছুটে যান পার্শ্ববর্তী মহিচাইল বাজারে। মহিচাইল বাজারে মাংস না পেয়ে অবশেষে চান্দিনা বাজারের উদ্দেশ্যে রওয়ানা হন এমরান।
মোটরসাইকেলটি চান্দিনা-বদরপুর সড়কের বাড়েরা নামক এলাকায় পৌঁছামাত্র বিপরীত দিক থেকে আসা সিমেন্টবাহী ট্রাকের সঙ্গে সংঘর্ষ হয়। এতেই রক্তাক্ত হয়ে মাটিতে লুটে পরে এমরান।
স্থানীয়রা তাকে উদ্ধার করে চান্দিনা উপজেলা স্বাস্থ্য কমপ্লেক্সে নিয়ে যান। সেখানে প্রাথমিক চিকিৎসা শেষে উন্নত চিকিৎসার জন্য কুমিল্লা মেডিক্যাল কলেজ হাসপাতালে নেওয়ার পর কর্তব্যরত চিকিৎসক তাকে মৃত ঘোষণা করেন।
এমরান চান্দিনা উপজেলার মহিচাইল উত্তরপাড়া গ্রামের মনু মিয়ার ছেলে। সে পেশায় সিএনজি অটোরিকশা চালক। পাঁচ ভাই ও তিন বোনের মধ্যে সকলের ছোট এমরান।
বড় ভাই জুয়েল জানান, একই গ্রামের শিউলী নামে এক মেয়েকে ভালোবাসে আমার ভাই এমরান। তাদের ভালোবাসা দেখে ভালোবাসার দিবসেই (শুক্রবার) তাদের বিয়ে দেই। আর বৌভাতের দিনই এমন শোক সইতে হবে তা আমাদের জানা ছিল না।
এ ব্যাপারে চান্দিনা থানার অফিসার ইনচার্জ (ওসি) মো. আবুল ফয়সল বিষয়টি নিশ্চিত করে বলেন, নিহতের পরিবারকে বলেছি অভিযোগ দিতে। ঘাতক ট্রাকটি আটক আছে। চালক পলাতক।