<source>kalerkantho</source>
স্থাপত্য নিয়ে পড়াশোনার ভাবনা কখন এলো?
পাকিস্তান আমলে বাংলাদেশ প্রকৌশল বিশ্ববিদ্যালয়ের (বুয়েট) নাম ছিল ইস্ট পাকিস্তান ইউনিভার্সিটি অব ইঞ্জিনিয়ারিং অ্যান্ড টেকনোলজি (ইপিইউইটি)। তারও আগে এই শিক্ষাপ্রতিষ্ঠানের নাম ছিল আহসানউল্লাহ ইঞ্জিনিয়ারিং কলেজ। ১৯৬২ সালে এই কলেজকে মন্ত্রণালয়ের মাধ্যমে ইউনিভার্সিটিতে পরিণত করা হয়। ইউনিভার্সিটি করার শর্ত ছিল, কমপক্ষে দুটি ফ্যাকাল্টি থাকতে হবে। তখন এখানে ছিল শুধু একটি—ইঞ্জিনিয়ারিং ফ্যাকাল্টি। আর্কিটেকচার অ্যান্ড প্ল্যানিং নামে নতুন একটি ফ্যাকাল্টি চালু করার পর সরকার এটিকে ইউনিভার্সিটির মর্যাদা দেয়। ১৯৬৩ সালে ইন্টারমিডিয়েট পাস করে এখানে ইঞ্জিনিয়ারিং পড়তে এসে দেখি, আর্কিটেকচার ডিপার্টমেন্টও খোলা হয়েছে, যেখানে বিল্ডিং ডিজাইন করা হয়। জানলাম, আর্কিটেকচার পড়তে গেলে আর্ট ও ইঞ্জিনিয়ারিং—দুটি বিদ্যাই লাগে। একটি বিল্ডিংয়ের স্ট্রাকচার তৈরি করতে ইঞ্জিনিয়ারিং লাগে; তবে এটাকে সুন্দর করে তুলতে এর যে কম্পোজিশন, যে রং, যে উপস্থাপনা—সব মিলিয়ে এটাকে শিল্প বলা হয়, তার জন্য দরকার স্থাপত্যকলা। মনে হলো, নিজের ভাবনার কাছাকাছি একটা সাবজেক্ট পেয়েছি। কেননা ছোটবেলায় পেইন্টার হওয়ার ইচ্ছা ছিল। ভর্তি পরীক্ষায় প্রথম হয়ে তাই আর্কিটেকচারেই ভর্তি হয়ে গেলাম।
শিক্ষাজীবন কেমন ছিল?
আর্কিটেকচার অ্যান্ড প্ল্যানিং ডিপার্টমেন্টটা পুরোপুরি আমেরিকান শিক্ষকরা পরিচালনা করতেন। ডিপার্টমেন্টটি খোলা হয় ইউএসএইডের মাধ্যমে, টেক্সাসের এএনএন ইউনিভার্সিটির আর্কিটেকচার ডিপার্টমেন্টের সহযোগিতায়। আমি দ্বিতীয় ব্যাচের ছাত্র। অবশ্য তারও আগে, ১৯৬১ সালে যখন আমেরিকানরা এসেছিলেন প্রাথমিক আলাপ করতে, তখন পাঁচজন ছাত্র নিয়ে তাঁরা পরীক্ষামূলকভাবে একটা ব্যাচ খুলেছিলেন। ওটাকে খুব একটা সময় দেওয়া হয়নি। যা হোক,  পড়তে পড়তে আর্কিটেকচার সাবজেক্টটাকে আমি ভালোবেসে ফেলি। পাঁচ বছর যে পড়াশোনা করলাম, সেটি আমার জীবনের খুব সুন্দর একটি সময়। রবিউল হুসাইনসহ আমার যাঁরা ক্লাসমেট ছিলেন, আমাদের সবার মধ্যে রাজনৈতিক সচেতনতা ছিল। জানতাম, লেখাপড়া করে দেশের প্রথম আর্কিটেক্ট আমরাই হব। দেশ গঠন করার দায়িত্ব আমাদেরই        নিতে হবে।
সে সময় নিজেদের কিভাবে গড়ে তুলেছেন?
আমরা যখন ছাত্র, তখন একদিকে আমেরিকা-রাশিয়ার মধ্যে কোল্ড ওয়ার, কিউবা ক্রাইসিস, ভিয়েতনাম যুদ্ধ—এসব চলছে। আমরা বেশির ভাগ ছাত্রই তখন বাম ঘরানার হয়ে গেলাম। শোষণমুক্ত সমাজ গড়াটাকে আমাদের কাছে খুব প্রয়োজনীয় মনে হলো। ওদিকে আমি ফ্রেঞ্চ সিনেমা দেখতে, ফ্রেঞ্চ সাহিত্য পড়তে শুরু করলাম।  ইউনিভার্সিটিতে যখন আর্ট পড়লাম, তখন সুররিয়ালিজম, ইমপ্রেশনিজম, কিউবিজমসহ আর্টের নানা ইজম নিয়ে পড়াশোনা করলাম। এর মধ্যে পাকিস্তানের সঙ্গে আমাদের সম্পর্ক—এসব ঘটনার ভেতর দিয়ে আমরা ম্যাচিউর হয়েছি। সেই সময়ে রুশরা অনেক বই তরজমা করে পাঠাচ্ছিল। সেগুলো আমাদের লাইব্রেরিতে আসতে শুরু করল। ফলে রুশ সাহিত্য ও কমিউনিজম সম্পর্কিত নানা বই আমরা পড়েছি। ব্যক্তিগত কোনো ঘটনার চেয়ে বরং সামগ্রিকভাবে এই আবহে বেড়ে ওঠাকেই আমি অগ্রগণ্য করি। সব মিলিয়ে একটা সুস্থ সমাজ, সুস্থ বাংলাদেশ, সচেতন ও মননের বাংলাদেশ তৈরি করার স্বপ্ন নিয়েই আমরা ছাত্রজীবনটি কাটিয়েছিলাম।