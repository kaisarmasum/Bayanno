আজকের বাংলাদেশে ফেব্রুয়ারি মাসজুড়ে বাংলা একাডেমির বইমেলা কেবল সফলভাবেই আয়োজিত হয় না, প্রতিবছর এর কলেবর বাড়ছে, বই বিক্রিও বেড়ে চলেছে, লেখকের সংখ্যা বেড়েছে, ক্রেতার সংখ্যাও তাল রেখে বেড়ে চলেছে। কেবল সন্দেহ জাগে পাঠক নিয়ে। সাধারণভাবে মানুষের পাঠাভ্যাস কমতে দেখা যাচ্ছে। তরুণ-কিশোরেরা তো নতুন প্রযুক্তিতে আসক্ত হয়ে পড়েছে। তাই এ বিষয়টি ধোঁয়াশাতেই রয়েছে। এখন জেলায় জেলায়ও বইমেলা হচ্ছে, এমনকি অনেক জেলায় স্থানীয় প্রকাশক ও লেখকেরাও বেশ তত্পর আছেন। এ মাসে মুদ্রণ ও বৈদ্যুতিন মাধ্যমের লেখা ও অনুষ্ঠানে ভাবাবেগের প্রকাশ দেখে কে বলবে যে দেশের উচ্চ থেকে মধ্যবিত্ত সব পরিবারই সন্তানদের ইংরেজি মাধ্যমেই পড়াচ্ছেন! নিম্নমধ্যবিত্ত পরিবারের কর্তারাও বড় ঝুঁকি নিয়ে ইংরেজি স্কুলেই ছুটছেন। এমনকি দেশের লেখক-বুদ্ধিজীবী, প্রগতিশীল শিল্পী-সাহিত্যিকদের পরিবারেও তো একই ধারা চলছে। ইতিপূর্বে আমরা অনেকেই বারবার লিখেছি যে শৈশব থেকে কেবল ইংরেজি মাধ্যমে পড়াশোনা করলে সন্তানদের মধ্যে সাংস্কৃতিক সংকট তৈরি হতে বাধ্য। কারণ, সংস্কৃতি বা জীবনচর্যার ভাবগত ও ব্যবহারিক সব বিষয়ের কেন্দ্রে থাকে দুটি মূল উপাদান—ভাষা ও ঐতিহ্য। এই দুটি উপাদান যদি তাদের আয়ত্তে না থাকে, তবে তাদের স্বদেশচেতনা ও ভালোবাসা হবে অনেকটাই বায়বীয়, ভাসমান। যার ফলে নিজস্ব ঐতিহ্য ও ভাষাসম্পদের ভূমি থেকে পুষ্টি সংগ্রহ হবে বাধাগ্রস্ত, তাদের বিকাশ হবে ক্ষুণ্ন। এমনিতেই বর্তমান সময়ে সামগ্রিকভাবে বিশ্বজুড়ে মানবিক সংস্কৃতির বিরাট সংকট চলছে। এর মধ্যে যাদের নিজের সংস্কৃতির মৌলিক উপাদানের সঙ্গে সংযোগ থাকে না অথবা তা হয় দুর্বল, তাদের বিকাশ বিঘ্নিত হওয়ার আশঙ্কাই বেশি। এটা ঠিক, আজ আমরা এক বিশ্বপল্লিতেই বাস করছি অর্থাৎ সবাই বিশ্বনাগরিক হয়ে উঠছি। তাই এটাও স্বাভাবিক যে এখনকার শিশুরা মাতৃভাষা বাংলা ও আন্তর্জাতিক ভাষা ইংরেজি শিখবে অর্থাৎ তারা দ্বিভাষিক নাগরিক হবে। কিন্তু ইংরেজি তারা শিখবে বাংলার সঙ্গে পরিপূরক ভাষা হিসেবে, কোনো অবস্থাতেই বাংলা ভাষার বিনিময়ে নয়। ভালো বাংলা এবং ভালো ইংরেজি শেখা শিশুর জন্য অসম্ভব কোনো কাজ নয়। আদতে আমাদের মনে রাখতে হবে আজকের প্রযুক্তিনির্ভর এ জীবনে বিজ্ঞানের জ্ঞান হওয়া চাই পাকা, তাই একালের শিক্ষার্থীদের গণিতটাও খুব ভালোভাবে জানতে হবে, কেননা এ হলো বিশুদ্ধ বিজ্ঞানের ভাষা। তাহলে ভাষা আন্দোলনের এই দিনে আমাদের অঙ্গীকার হতে পারে যে জাতি হিসেবে আমরা তিনটি ভাষাতেই দক্ষতা অর্জন করব—বাংলা, ইংরেজি ও গণিত। আর আমাদের সাংস্কৃতিক ঐতিহ্য লালন ও চর্চার ওপর জোর দিতে হবে, যাতে শিক্ষার বাতাবরণটি হয় বাঙালি সংস্কৃতির সমৃদ্ধ ঐতিহ্যে নির্মিত, তার সঙ্গে বিশ্ব সাংস্কৃতিক ঐতিহ্যের মিলন হলে তা হবে উত্কৃষ্ট পথ।