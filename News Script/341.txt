<title>কালিয়াকৈরে বিএনপির মিছিলে পুলিশের গুলি</title> 
 <news>গাজীপুরের কালিয়াকৈর বাজার এলাকায় গতকাল মঙ্গলবার বিএনপির নেতা-কর্মীদের লক্ষ্য করে গুলি করেছে পুলিশ। এতে অন্তত পাঁচ নেতা-কর্মী আহত হয়েছেন। ওই সময় বিএনপির কেন্দ্রীয় কর্মসূচির অংশ হিসেবে বিক্ষোভ মিছিলের প্রস্তুতি নেওয়া হচ্ছিল বলে জানা গেছে।
প্রত্যক্ষদর্শী ও পুলিশ সূত্রে জানা গেছে, বিএনপির জাতীয় নির্বাহী কমিটির সদস্য ও পৌর মেয়র মজিবুর রহমানের নেতৃত্বে গতকাল বিকেলে কালিয়াকৈর বাসস্ট্যান্ড থেকে একটি বিক্ষোভ মিছিল বের করার প্রস্তুতি চলছিল। এ সময় পুলিশ তাঁদের মিছিলে বাধা দেয়। নেতা-কর্মীরা শান্তিপূর্ণ মিছিল করার কথা জানালেও পুলিশ তাঁদের মিছিলের অনুমতি দেয়নি। এ নিয়ে দুই পক্ষের মধ্যে বাগিবতণ্ডার একপর্যায়ে পুলিশ তাঁদের ধাওয়া দেয় এবং গুলি ছোড়ে।</news> 
<title>সাবানের ভেতরে সোনার বার</title> 
 <news>সাবানের ভেতর সোনার বার লুকিয়ে রেখে পাচারের চেষ্টা করেছিলেন এক যাত্রী। কিন্তু শেষরক্ষা হয়নি। চট্টগ্রাম বিমানবন্দরে নিয়োজিত শুল্ক কর্মকর্তারা স্ক্যানিং মেশিনের সাহায্যে শনাক্ত করেন সেই সোনার বার।
বিমানবন্দর সূত্র জানায়, গতকাল মঙ্গলবার বিকেল পাঁচটায় মাস্কট থেকে ওমান এয়ারওয়েজের একটি উড়োজাহাজে চট্টগ্রাম শাহ আমানত আন্তর্জাতিক বিমানবন্দরে নামেন নুরুল আবছার। স্ক্যানিং মেশিনে যাচাই করার সময় সাবানের ভেতর চারটি এবং অন্য প্যাকেটে চারটিসহ মোট আটটি সোনার বার ধরা পড়ে। তাঁকে আটক করে পুলিশে দেওয়া হয়। আটক নুরুল আবছারের বাড়ি রাঙ্গুনিয়ায়। আটক হওয়ার পর শুল্ক কর্মকর্তাদের কাছে তিনি দাবি করেন, এক প্রবাসী তাঁকে এসব মালামাল দেন। এগুলো ওই প্রবাসীর বাড়ি পৌঁছে দেওয়ার কথা ছিল।
বিমানবন্দরে নিয়োজিত কাস্টম হাউসের সহকারী কমিশনার মো. পারভেজ আল জামান প্রথম আলোকে বলেন, উদ্ধার হওয়া আটটি সোনার বারের ওজন ৯৩৩ গ্রাম। এগুলোর আনুমানিক বাজারমূল্য ৪৪ লাখ টাকা। এ ব্যাপারে নুরুল আবছারের বিরুদ্ধে আইনি ব্যবস্থা নেওয়া হচ্ছে বলে তিনি জানান।</news>
<title>‘দেশকে আফগানিস্তান, পাকিস্তান বানানোর ষড়যন্ত্র রুখতে হবে’</title> 
 <news>ডাক ও টেলিযোগাযোগমন্ত্রী রাশেদ খান মেনন বলেছেন, বাংলাদেশকে আফগানিস্তান, পাকিস্তানে পরিণত করার ষড়যন্ত্র করা হচ্ছে, যেখানে সচরাচর বোম ফাটবে, মানুষ মরবে। এই ষড়যন্ত্র বাস্তবায়ন করতে দেওয়া হবে না। ৫ জানুয়ারির নির্বাচনের মাধ্যমে দেশে গণতান্ত্রিক ধারা অব্যাহত রাখা হবে।
গতকাল মঙ্গলবার সকালে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) ও মুঠোফোন সেবাদাতা প্রতিষ্ঠানগুলোর সংগঠন অ্যামটব আয়োজিত এক অনুষ্ঠানে মেনন এ কথা বলেন।
জাতীয় জাদুঘর মিলনায়তনে যুদ্ধাহত মুক্তিযোদ্ধা ও শহীদ পরিবারের সম্মাননা প্রদান অনুষ্ঠানে মেনন বলেন, নির্বাচন নিয়ে নতুন করে ষড়যন্ত্র চলছে। যখন সারা দেশের মানুষ নির্বাচন নিয়ে উৎসব করবে, তখন তাঁরা দেশের মানুষকে অবরুদ্ধ করার ব্যবস্থা করেছে। অবরোধ হয়েছে জনগণের বিরুদ্ধে।
তথ্যমন্ত্রী হাসানুল হক ইনু বলেন, বর্তমানে দেশে গণতন্ত্র বনাম জঙ্গিবাদের মাঝামাঝি কোনো পক্ষ নেই। সুশীল সমাজের অনেকে মাঝপথ দিয়ে হাঁটার চেষ্টা করছেন। তাঁদের বলতে চাই, জঙ্গিবাদ দিয়ে গণতন্ত্র হয় না। সুতরাং গণতন্ত্রের বাগান থেকে জঙ্গিবাদের আগাছা পরিষ্কার করতে হবে।
</news>