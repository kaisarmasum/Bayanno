<source>news24</source>

পদ্মা সেতুর উপর বসলো ২৫তম স্প্যান। শুক্রবার ‘৩-এফ’ নামের স্প্যানটি শরীয়তপুরের জাজিরা প্রান্তে ২৯ ও ৩০ নম্বর পিলারের উপর বসানো হয়েছে। আর এর মধ্য দিয়ে দৃশ্যমান হলো পদ্মা সেতুর ৩ হাজার ৭শ' ৫০ মিটার । ২৪তম স্প্যান বসানোর ৯ দিনের মাথায়  ২৫তম স্প্যানটি বসানো হলো।

পদ্মা সেতুর উপ সহকারী প্রকৌশলী হুমাায়ন কবির এ তথ্যের সত্যতা নিশ্চিত করেছেন। তিনি জানান, আজ শুক্রবার সকাল সাড়ে নয়টায় ১৫০ মিটার দীর্ঘ ও ৩ হাজার ১৪০ টন ওজনের ২৫তম স্প্যানটিকে বসানোর জন্য ৩ হাজার ৬০০ টন ধারণ ক্ষমতার 'তিয়ান-ই' ভাসমান ক্রেনে করে মুন্সীগঞ্জের মাওয়া কুমারভোগ কন্সট্রাকশন ইয়ার্ড থেকে বহন করে জাজিরা প্রান্তে ২৯ ও ৩০ নং পিলারের কাছে নিয়ে আসা হয়। এরপর স্প্যানটিকে পিলারে উপরে স্থাপনের কার্যক্রম শুরু করা হয়। দুপুর ২টা ৫০মিনিটের সময়  ২৯/৩০ নম্বর পিলারের উপর স্প্যান বসানো হয়।

এর আগে চলতি মাসের ১১ তারিখে  ৩০/৩১ নম্বর পিলারের উপর বসানো হয়েছিল ২৪ নম্বর স্প্যানটি। এই ধারাবাহিকতা অব্যাহত রেখে স্প্যান বসাতে পারলে ২০২০ সালের  জুলাই নাগাদ ৪১টি স্প্যান বসানো শেষ হবে। ৬ দশমিক ১৫ কিলোমিটার দৈর্ঘ্যের দ্বিতল সেতুটি কংক্রিট ও স্টিল দিয়ে নির্মাণ করা হচ্ছে। চীনের ঠিকাদারি প্রতিষ্ঠান চায়না রেলওয়ে মেজর ব্রিজ ইঞ্জিনিয়ারিং গ্রুপ কোম্পানি লিমিটেড মূল সেতু নির্মাণের কাজ করছে।

পদ্মা সেতুর প্রকৌশলী সূত্রে জানা যায়, পদ্মা সেতুর মোট ৪২টি পিলারের মধ্যে বর্তমানে কাজ সম্পন্ন হয়েছে ৩৮টির। সেতুতে ২ হাজার ৯৫৯টি রেলওয়ে স্ল্যাবের মধ্যে ৫২০টি রেল স্ল্যাব বসানো হয়েছে। ২ হাজার ৯১৭টি রোডওয়ে স্ল্যাবের মধ্যে ২১৫টি স্ল্যাব বসানো শেষ হয়েছে। পদ্মা সেতুর মোট ৪১টি স্প্যানের মধ্যে ২৫টি স্প্যান বসে গেছে। ৬ দশমিক ১৫ দৈর্ঘ্যের দ্বিতল সেতুটি কংক্রিট ও স্টিল দিয়ে নির্মাণ করা হচ্ছে।

২০০ জন যাত্রী নিয়ে চাঁপাইনবাবগঞ্জ থেকে যাত্রা শুরু করল বিরতিহীন ট্রেন বনলতা এক্সপ্রেস। ভোর পাঁচটা ৫০ মিনিটে চাঁপাইনবাবগঞ্জ রেলওয়ে স্টেশন থেকে ছেড়ে যায় ট্রেনটি।
বনলতা এক্সপ্রেসের মাধ্যমে চালু হলো প্রধানমন্ত্রীর প্রতিশ্রুত চাঁপাইনবাবগঞ্জ-ঢাকা রুটে সরাসরি ট্রেন যোগাযোগ।
চাঁপাইনবাবগঞ্জের স্টেশন মাষ্টার মনিরুজ্জামান মনির জানান, চাঁপাইনবাবগঞ্জের জন্য বনলতা এক্সপ্রেসে আসন বরাদ্দ ২৬৪ টি।
প্রথম যাত্রায় এসি-নন এসি মিলিয়ে যাত্রী ছিলেন ২০০ জন। ট্রেনটি রাজশাহীতে বিরতি নিয়ে ঢাকার উদ্দেশ্যে ছেড়ে যায়। বেলা একটা ৩০ মিনিটে আবারো ঢাকা থেকে চাঁপাইনবাবগঞ্জের উদ্দেশ্যে ছেড়ে আসবে ট্রেনটি।
শুক্রবার বন্ধ দিয়ে সপ্তাহে ছয়দিন চাঁপাইনবাবগঞ্জ-ঢাকা রুটে চলবে বনলতা এক্সপ্রেস।