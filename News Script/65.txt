সংবিধানের তৃতীয় অনুচ্ছেদ বলছে, প্রজাতন্ত্রের রাষ্ট্রভাষা বাংলা। ১৯৮৭ সালে বাংলা ভাষা প্রচলন আইন করা হয়। এই আইনের প্রবর্তন ও কার্যকরী সংক্রান্ত ৩(১) ধারার ভাষ্য, এই আইন প্রবর্তনের পর দেশের সর্বত্র তথা সরকারি অফিস, আদালত, আধা সরকারি, স্বায়ত্তশাসিত প্রতিষ্ঠান কর্তৃক বিদেশের সঙ্গে যোগাযোগ ছাড়া অন্যান্য সব ক্ষেত্রে নথি ও চিঠিপত্র, আইন আদালতের সওয়াল জবাব এবং অন্যান্য আইনানুগত কার্যাবলি অবশ্যই বাংলায় লিখতে হবে।


তবে সব ক্ষেত্রে বাংলা ভাষার প্রচলন না হওয়ার প্রেক্ষাপটে প্রতিকার চাইতে কেউ কেউ আদালতের দ্বারস্থও হন। ২০১২ সালের ১৫ ফেব্রুয়ারি প্রথম আলোর উপসম্পাদকীয়তে ‘ভাষাদূষণ নদীদূষণের মতোই বিধ্বংসী’ শিরোনামে নিবন্ধ ছাপা হয়। ঢাকা বিশ্ববিদ্যালয়ের অ্যালামনাই অ্যাসোসিয়েশনের তৎকালীন মহাসচিব রকিব উদ্দিন আহমেদ এটি পরদিন আদালতের নজরে আনেন। সেদিন আদালত স্বতঃপ্রণোদিত রুলসহ আদেশ দেন। আদেশে বেতার ও দূরদর্শনে বিকৃত উচ্চারণ, ভাষা ব্যঙ্গ ও দূষণ করে অনুষ্ঠান প্রচার না করতে নির্দেশ দেওয়া হয়। বাংলা ভাষার দূষণ, বিকৃত উচ্চারণ, সঠিক শব্দচয়ন, ভিন্ন ভাষার সুরে বাংলা উচ্চারণ ও বাংলা ভাষার অবক্ষয় রোধে কী কী পদক্ষেপ নেওয়া যায়, তা নির্ধারণ করতে বাংলা একাডেমির সভাপতি অধ্যাপক আনিসুজ্জামানের নেতৃত্বে কমিটি গঠন করতে বলা হয়।


এর পরপরই অধ্যাপক আনিসুজ্জামানের নেতৃত্বে কমিটি গঠিত হয়। কমিটি ওই বছরই প্রতিবেদন পাঠিয়ে দেয়। এর সুপারিশে বলা হয়, হিন্দি চ্যানেলের ছড়াছড়ি বাংলা ভাষার ওপর ক্ষতিকর প্রভাব ফেলছে। এটি নিয়ন্ত্রণের উদ্যোগ নেওয়া উচিত। তবে রুল এখনো নিষ্পত্তি হয়নি।


জানতে চাইলে জাতীয় অধ্যাপক আনিসুজ্জামান প্রথম আলোকে বলেন, ‘আমরা প্রতিবেদন আইন মন্ত্রণালয়ে দিয়ে দিয়েছি। নাটকের চরিত্রের মুখে আঞ্চলিক ভাষা চলতে পারে। তবে অন্যান্য ক্ষেত্রে প্রমিত বাংলা ব্যবহার করতে হবে। আইন করে ভাষার ব্যবহার পাল্টানো যায় না। ভাষা ব্যবহারকারীদের সচেতনতাই ভাষার দূষণ রোধের বড় উপায়।’


চলতি মাসেও সরকারি-বেসরকারি পর্যায়ে ২১ ফেব্রুয়ারিসহ অন্যান্য জাতীয় দিবস পালনে দেশীয় ও আন্তর্জাতিক অনুষ্ঠানে ইংরেজির পাশাপাশি বাংলা তারিখ ব্যবহারে নির্দেশনা চেয়ে হাইকোর্টে রিট করেন চুয়াডাঙ্গার বাসিন্দা নস্কর আলী।


এর আগে ২০১৪ সালের ফেব্রুয়ারিতে সব ক্ষেত্রে বাংলা ভাষা প্রচলনের নির্দেশনা চেয়ে রিট করেন সুপ্রিম কোর্টের আইনজীবী ইউনুছ আলী আকন্দ। ওই বছরের ১৭ ফেব্রুয়ারি হাইকোর্ট রুলসহ আদেশ দেন। রুল এখনো নিষ্পত্তি হয়নি জানিয়ে তিনি প্রথম আলোকে বলেন, আদেশের পরও বিভিন্ন জায়গায় সাইনবোর্ড ও নম্বরপ্লেট, বিভিন্ন প্রতিষ্ঠানের নামফলকে ইংরেজি দেখা যায়, যা অনভিপ্রেত।