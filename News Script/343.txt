<title>শিক্ষক সমিতির নির্বাচনে নীল দলের সংখ্যাগরিষ্ঠতা</title> 
 <news>ঢাকা বিশ্ববিদ্যালয়ের শিক্ষক সমিতির ২০১৪ সালের কার্যকরী পরিষদের নির্বাচনে আওয়ামী লীগ ও বামপন্থী দলের সমর্থক শিক্ষকদের নীল দল সংখ্যাগরিষ্ঠতা পেয়েছে। গতকাল মঙ্গলবার অনুষ্ঠিত এই নির্বাচনে মোট ১৫টি পদের মধ্যে সভাপতি ও সাধারণ সম্পাদকসহ নয়টি পদেই জয়ী হয়েছে তারা। বিএনপি ও জামায়াত-সমর্থক শিক্ষকদের সাদা দল ছয়টি পদে বিজয়ী হয়েছে। গত নির্বাচনে নীল দল আটটি এবং সাদা দল সাতটি পদে নির্বাচিত হয়েছিল।
ঢাকা বিশ্ববিদ্যালয় ক্লাবে সকাল ১০টা থেকে বেলা দুইটা পর্যন্ত ভোট গ্রহণ করা হয়। মোট এক হাজার ৭৭৯ জন ভোটারের মধ্যে এক হাজার ৩৮৮ জন ভোট দেন। বিকেল সাড়ে পাঁচটায় নির্বাচনের পরিচালক অধ্যাপক এ কে ফজলুল হক শাহ ফলা ঘোষণা করেন।
সামাজিক বিজ্ঞান অনুষদের ডিন ও অর্থনীতি বিভাগের ফরিদউদ্দীন আহমেদ ৬২৯ ভোট পেয়ে সভাপতি পদে এবং দুর্যোগ বিজ্ঞান ও ব্যবস্থাপনা বিভাগের এ এস এম মাকসুদ কামাল ৭১৮ ভোট পেয়ে সাধারণ সম্পাদক পদে জয়ী হন।
নীল দলের বিজয়ী অন্যরা হলেন যুগ্ম সম্পাদক পদে ক্রিমিনোলজি বিভাগের মো. জিয়াউর রহমান (৬২২ ভোট), কোষাধ্যক্ষ পদে ব্যবসায় শিক্ষা অনুষদের ডিন শিবলী রুবাইয়াতুল ইসলাম (৭০৬ ভোট), সদস্যপদে অর্থনীতি বিভাগের আবুল বারকাত (৬৭১ ভোট), ইসলামের ইতিহাস ও সংস্কৃতি বিভাগের মো. আখতারুজ্জামান (৭৫১ ভোট) ও এ কে এম গোলাম রাব্বানী (৬৫৭ ভোট), রসায়ন বিভাগের আফতাব আলী শেখ (৭০৫ ভোট) এবং অণুজীববিজ্ঞান বিভাগের সাবিতা রিজওয়ানা রহমান (৬২৩ ভোট)।
সাদা দলের বিজয়ী শিক্ষকেরা হলেন সহসভাপতি মৃত্তিকা, পানি ও পরিবেশ বিভাগের মো. আখতার হোসেন খান (৬৮১ ভোট), সদস্যপদে কলা অনুষদের ডিন সদরুল আমিন (৭২৭ ভোট) প্রমুখ।</news> 
<title>বোমা হামলায় নিহত কাশেমের পরিবারকে পুলিশের অর্থ-সহায়তা</title> 
 <news>রাজধানীর কমলাপুর রেলওয়ে স্টেশনে বোমা হামলায় নিহত রেলের নিরাপত্তারক্ষী আবুল কাশেমের পরিবারকে এক লাখ টাকা সহায়তা দিয়েছে বাংলাদেশ পুলিশ। গতকাল মঙ্গলবার সকালে কমলাপুর স্টেশনে রেলওয়ে পুলিশের ডিআইজির রেঞ্জ কার্যালয়ে আবুল কাশেমের ভাই হাফিজুর রহমানের হাতে এক লাখ টাকার চেক তুলে দেওয়া হয়।
পুলিশের মহাপরিদর্শকের (আইজিপি) পক্ষ থেকে এই অর্থ হস্তান্তর করেন রেলওয়ে রেঞ্জের উপ-মহাপরিদর্শকের (ডিআইজি) চলতি দায়িত্বে থাকা মো. কামরুল আহসান।
গত রোববার বিকেলে রেলওয়ের নিরাপত্তারক্ষী (আরএনবি) আবুল কাশেম কমলাপুর স্টেশনে দায়িত্ব পালনকালে তল্লাশি চালানোর সময় দুই যুবকের বোমা হামলায় ঘটনাস্থলেই নিহত হন। আবুল কাশেমের বাড়ি গোপালগঞ্জের মুকসুদপুর উপজেলার উজানি গ্রামে।
টাকা হস্তান্তরের সময় রেলওয়ের ঢাকা বিভাগীয় ব্যবস্থাপক সরদার সাহাদাত আলী, আরএনবির কমান্ডার জহির উদ্দিন, কমলাপুর রেলওয়ে রেঞ্জের জ্যেষ্ঠ সহকারী পুলিশ সুপার মো. আবদুর রহমান ও নিহত কাশেমের কয়েকজন আত্মীয় উপস্থিত ছিলেন। এর আগে রেলওয়ে কর্তৃপক্ষ কাশেমের পরিবারকে এক লাখ টাকা সহায়তা দেয়।</news>