<source>jugantor</source>


‘রুটি মদ ফুরিয়ে যাবে, প্রিয়ার কালো চোখ ঘোলাটে হয়ে আসবে, কিন্তু বইখানা অনন্ত-যৌবনা, যদি তেমন বই হয়।’ ওমর খৈয়ামের এই বিখ্যাত মন্তব্যের মধ্যেই লুকিয়ে আছে বইয়ের চিরন্তনতার কথা।
বই একটি জাতিকে অন্ধকার থেকে আলোর পথ দেখায়। মার্কাস টুলিয়াস সিসারো বলেছেন, ‘বই ছাড়া একটি কক্ষ আত্মা ছাড়া দেহের মত।’ পৃথিবীর যতগুলো দেশ ও সভ্যতা উন্নতির চরম শিখরে উঠেছে তার নেপথ্যে ছিল জ্ঞান সাধনা। বই সেই জ্ঞানের ধারক ও বাহক। জ্ঞানকে বলা হয় শ্রেষ্ঠ সম্পদ। আর ঠিক সে কারণেই সৈয়দ মুজতবা আলী বলেছিলেন, ‘বই কিনে কেউ দেউলিয়া হয় না।’
একই প্রসঙ্গে, প্রতিভা বসু বলেছেন, ‘বই হচ্ছে শ্রেষ্ঠ আত্মীয়, যার সঙ্গে কোনোদিন ঝগড়া হয় না, কোনোদিন মনোমালিন্য হয় না।’ তবে বর্তমানে পুঁজি ও প্রচারণার জোরে মানসম্মত বইয়ের চেয়ে নিুমানের বই নিয়েই বেশি উচ্চবাচ্য লক্ষ করা যাচ্ছে। বাংলা একাডেমির তথ্যমতে, এ বছর বইমেলায় ১৬ ফেব্রুয়ারি পর্যন্ত মোট ২ হাজার ৩৪০টি বই প্রকাশিত হয়েছে।
তবে বইয়ের মান নিয়ে প্রতি বছরের মতো এবারও প্রশ্ন রয়ে গেছে। এ বিষয়ে ঢাকা বিশ্ববিদ্যালয়ের বাংলা বিভাগের সহযোগী অধ্যাপক মোহাম্মাদ আজম যুগান্তরকে বলেন, বইমেলা উপলক্ষে বই লেখা ও প্রকাশ করার যে সংস্কৃতি এটা বইয়ের জন্য খারাপ সংস্কৃতি। এটা থেকে আমাদের সচেতনভাবে বেরিয়ে আসতে হবে। এক মাস বই বের হবে এবং লেখকেরা এ উপলক্ষে বই লিখবে এটা ভালো লক্ষণ নয়।সবচেয়ে বড় পরিসরে বইমেলা
এবারের বইমেলা উৎসর্গিত হয়েছে বঙ্গবন্ধু শেখ মুজিবুর রহমানের স্মৃতির প্রতি। বঙ্গবন্ধুর জন্মশতবর্ষে বইমেলা ডানা মেলেছে পূর্বের চেয়ে বড় পরিসরে। বাংলা একাডেমি প্রাঙ্গণ এবং একাডেমির সামনে সোহরাওয়ার্দী উদ্যানের প্রায় ৮ লাখ বর্গফুট জায়গাজুড়ে এবার বসেছে বইমেলার পসরা। বাংলা একাডেমির উপ-পরিচালক কামাল উদ্দিন আহমেদ যুগান্তরকে জানান, এবার একাডেমি প্রাঙ্গণে ১২৬টি প্রতিষ্ঠানকে ১৭৯টি এবং সোহরাওয়ার্দী উদ্যান অংশে ৪৩৪টি প্রতিষ্ঠানকে ৬৯৪টি ইউনিট, মোট ৫৬০টি প্রতিষ্ঠানকে ৮৭৩টি ইউনিট এবং বাংলা একাডেমিসহ ৩৩টি প্রকাশনা প্রতিষ্ঠানকে ৩৪টি প্যাভিলিয়ন বরাদ্দ দেয়া হয়েছে।
এ বছর লিটল ম্যাগাজিন চত্বর স্থানান্তরিত হয়েছে সোহরাওয়ার্দী উদ্যানের মূল মেলা প্রাঙ্গণ। সেখানে ১৫২টি লিটলম্যাগকে স্টল বরাদ্দের পাশাপাশি ৬টি উন্মুক্ত স্টলসহ ১৫৮টি লিটলম্যাগকে স্টল দেয়া হয়েছে। একক ক্ষুদ্র প্রকাশনা সংস্থা এবং ব্যক্তি উদ্যোগে যারা বই প্রকাশ করেছেন তাদের বই বিক্রি/প্রদর্শিত হচ্ছে জাতীয় গ্রন্থকেন্দ্রের স্টলে। মেলা উপলক্ষে বাংলা একাডেমি ও মেলায় অংশগ্রহণকারী অন্যান্য প্রতিষ্ঠান ২৫% কমিশনে বই বিক্রি করছে। আর বিকাশে মূল্য পরিশোধ করলে পাঠক-ক্রেতারা আরও অতিরিক্ত ১০% ছাড় পাবেন।
জাল নোট চক্রের জালিয়াতিজাল নোট চক্রের টার্গেটস্থল এখন মেলা। বই মেলায় প্রচুর ভিড় রয়েছে এমন দোকানে বই কিনতে গিয়ে জালনোট বিনিময় করছে এক শ্রেণির প্রতারক চক্র। বাবুই প্রকাশনী, পাললীক সৌরভ, শব্দভূমি ও পেণ্ডুলাম প্রকাশনীসহ বেশ কয়েকটি প্রকাশনী থেকে জাল নোট দিয়ে বই নিয়ে কেনার ঘটনা ঘটেছে বলে জানা গেছে। পেণ্ডুলাম প্রকাশনীর প্রকাশক রুম্মান তার্শফিক যুগান্তরকে বলেন, মেলায় এক শ্রেণির প্রতারক ঘুরে বেড়াচ্ছে। যারা জাল নোট দিয়ে বই কিনে নিচ্ছে। এতে প্রকাশকরা ক্ষতিগ্রস্ত হচ্ছেন। আমার স্টলে দুটি এক হাজার টাকার নোট জাল পেয়েছি। ভিড়ের সময় এগুলো দিয়েছে বলে মনে হচ্ছে।