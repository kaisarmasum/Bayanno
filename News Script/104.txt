বাংলাদেশের বাইরে গড়ে উঠেছে বৃহত্তর এক বাংলা। বহুজাতি ও সংস্কৃতির দেশ আমেরিকায় বাংলাদেশ ও বাংলা ভাষার সঙ্গে ছড়িয়ে পড়ছে বাংলাদেশি খাবারের নাম। একসময় ভারতীয় খাবার (ইন্ডিয়ান ফুড) হিসেবে পশ্চিমের এ দেশে পরিচিতি পেত বাংলাদেশি খাবার। এখন বাংলাদেশের সেই খাবার পশ্চিমা মানুষের মধ্যেও নিজস্ব পরিচয়ে জনপ্রিয় হয়ে উঠছে। এর সবই হচ্ছে প্রবাসে জন্ম বা বেড়ে ওঠা বাংলাদেশি নতুন প্রজন্মের হাত ধরে। আমেরিকার মূলধারার সংবাদমাধ্যমে এখন আলোচিত হচ্ছে এমন কিছু উদ্যোগের কথা।
আমেরিকার মূলধারার খাদ্য সাংবাদিকেরা (ফুড জার্নালিস্ট) বেশ সমীহের সঙ্গেই বাংলাদেশি বংশোদ্ভূত মার্কিনদের হাত ধরে চালু হওয়া রেস্টুরেন্ট ব্যবসার উদ্যোগ নিয়ে লিখছেন। এনবিসি নিউজের মতো সংবাদমাধ্যম এ নিয়ে ১৭ ফেব্রুয়ারি দীর্ঘ প্রতিবেদন প্রকাশ করেছে। প্রতিবেদনে এসেছে, ইন্ডিয়ান রেস্টুরেন্ট নয়, খাঁটি বাংলাদেশি রেস্টুরেন্ট ‘কড়াই কিচেন’। ৩২ বছর বয়সী বাংলাদেশি আমেরিকান নুরে ফারহানা রহমানের উদ্যোগ এই খাবারের রেস্টুরেন্ট। প্রথম আলো উত্তর আমেরিকার কাছে দেওয়া বক্তব্যে জর্জটাউন বিশ্ববিদ্যালয় থেকে স্নাতক ফারহানা জানালেন বাংলাদেশি বংশোদ্ভূত মার্কিন হিসেবে আত্মপরিচয় নিয়ে আন্তর্জাতিক পরিমণ্ডলে নিজের এগিয়ে যাওয়ার কথা। বললেন, বাংলাদেশি খাবারের দোকানের প্রতীক হইয়ে উঠেছে জার্সি সিটির সামিট অ্যাভিনিউয়ের তাঁর ‘কড়াই কিচেন’।
পশ্চিমের অন্যান্য দেশের মতো আমেরিকায় ভারতীয় খাবারের পরিচয়ে ‘চিকেন টিক্কা মশল্লা’ পরিচিত হয়ে উঠে। এক শ বছর ধরে আমেরিকায় উপমহাদেশীয় খাবারের পসরাগুলো ‘ইন্ডিয়ান রেস্টুরেন্ট’ নামেই পরিচিত হয়েছে। বাংলাদেশ, পাকিস্তান, নেপাল বা শ্রীলঙ্কার আলাদা কোন খাবার–সংস্কৃতি পরিচিত হয়ে ওঠেনি তেমন করে। বাংলাদেশি বা পাকিস্তানি রেস্টুরেন্টেও সাইন ঝুলাতে দেখা যায়, এখানে ভারতীয়, পাকিস্তানি ও বাংলাদেশি খাবার পাওয়া যায়। খাদ্য বৈচিত্র্যে, স্বাদে ব্যাপক ফারাক থাকার পরও বাংলাদেশিরা দেশ স্বাধীন হওয়ার প্রায় অর্ধশত বছর পরও পশ্চিমা বিশ্বে নিজেদের খাদ্য পরিচয়ে পরিচিতি অর্জন করতে পারেননি। এমনকি যুক্তরাজ্যের রেস্টুরেন্ট ব্যবসায় বাংলাদেশিদের আধিপত্য থাকা সত্ত্বেও, জনপ্রিয় হলেও খাবারটি ভারতীয় খাবার নামে পরিচিত। আমেরিকার বিখ্যাত জর্জটাউন বিশ্ববিদ্যালয় থেকে স্নাতক ফারহানা রহমান এই প্রতিবেদককে বলেন, ‘আমাদের পূর্বসূরিরা নিজেদের অস্তিত্বের প্রয়োজনে ভারতীয় রেস্টুরেন্টের নামে ব্যবসা পরিচালনা করেছেন। বাংলাদেশের সংস্কৃতির সঙ্গে নিজেদের সম্পর্ক নিয়ে আন্তর্জাতিক পরিমণ্ডলে অবস্থান নেওয়ার দুর্বার তাড়নাই ফারহানাকে ‘কড়াই কিচেন’ ব্যবসায় নামিয়েছে। ফারহানার মা নুরে গুলশান রহমানকে নিয়ে তাদের এই রেস্টুরেন্ট ব্যবসা।
গুলশান রহমান প্রথম আলো উত্তর আমেরিকাকে বলেন, নিজে বগুড়া থেকে এসেছেন। স্বামী মাহবুবার রহমান নোয়াখালী থেকে। নিজেদের প্রবাস যাত্রার শুরুতে ভিন্ন কাজ ও ব্যবসা করেছেন। তিনি বললেন, মেয়েকে নিয়ে শুরু করা ব্যবসা শুধু ব্যবসাই নয়। নিজের দেশ, নিজের স্বকীয়তা নিয়ে এগিয়ে যাওয়ার প্রত্যয় নিয়ে তাঁদের এই ব্যবসা।