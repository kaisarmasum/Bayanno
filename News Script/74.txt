এক মিনিট ৩৬ সেকেন্ডের ভিডিও। এতে দেখা যাচ্ছে, গেঞ্জি ও ফুলপ্যান্ট পরা এক যুবকের দুই হাত কোমরের পেছনে বাঁধা। পা দুটিও হাঁটুর নিচ থেকে বাঁধা। মুখ বাঁধা কালো কাপড়ে। মেঝেতে ফেলে লাঠি দিয়ে ওই যুবকের পায়ের গোড়ালিতে একের পর এক আঘাত করছে এক ব্যক্তি। আর যন্ত্রণা সহ্য করতে না পেরে চিৎকার করছেন ওই যুবক। পাশ থেকে মোবাইল ফোন দিয়ে ভিডিও করছেন আরেকজন। দু-তিনবার আঘাতের পর ওই যুবককে বলা হচ্ছে, ‘১০ লাখ টাকা নিয়ে আয়।’ এরপর আবার লাঠির আঘাত। কিছু সময় পর ওই যুবকের মাথা পা দিয়ে চেপে ধরে আবারও লাঠির আঘাত। আবারও বলা হয়, ‘১০ লাখ টাকা নিয়ে আয়।’ ভুক্তভোগী যুবকের নাম রাসেল হাসান (২৮)। তাঁর গ্রামের বাড়ি ব্রাহ্মণবাড়িয়ার কসবা উপজেলায়। অবসরপ্রাপ্ত এক সরকারি কর্মকর্তার ছেলে তিনি। রাসেল হাসানকে নির্যাতনের এই ভিডিও সামাজিক যোগাযোগমাধ্যমে ভাইরাল হয়েছে। রাসেলের অভিযোগ, তাঁর স্ত্রী মন্টি আক্তারের ভাই পাপ্পু মিয়া তাঁকে তুলে নিয়ে গিয়ে এভাবে নির্যাতন করেছেন। ২০১৯ সালের ২৮ ডিসেম্বর তাঁকে নরসিংদী জেলা আদালতের সামনে ডেকে পাঠান মন্টির বড় ভাই পাপ্পু মিয়া (৩৩)। বেলা সাড়ে তিনটার দিকে সেখানে গেলে ডিবি পরিচয় দিয়ে কয়েক ব্যক্তি তাঁকে একটি মাইক্রোবাসে তুলে নিয়ে গিয়ে নির্যাতন করেন। এ বিষয়ে মামলা না করতেও হুমকি দেন। পরে এ বিষয়ে তিনি র‍্যাব-১১–এর সদর দপ্তরে লিখিত অভিযোগ দিয়েছেন। এর আগে রাসেলের বিরুদ্ধে মিথ্যা মামলা করেছেন স্ত্রী মন্টি। রাসেলের ভাষ্য, ভালোবাসার সম্পর্ক গড়ে ২০১৮ সালের ৩১ ডিসেম্বর পরিবারকে না জানিয়ে মন্টিকে বিয়ে করেন তিনি। ২০১৯ সালের ১৯ জানুয়ারি সৌদি আরবে চাকরি নিয়ে চলে যান। বিদেশ গিয়ে বাবা আবদুল হককে বিয়ের কথা জানান রাসেল। পরে পুত্রবধূ মন্টিকে নিজের বাড়িতে নিয়ে যান রাসেলের মা–বাবা। বাবার অনুরোধে গত এপ্রিলে দেশে ফেরেন রাসেল। এক মাস থাকার গত বছরের মে মাসে আবার সৌদি আরব চলে যান তিনি। সৌদি আরব যাওয়ার পর রাসেলকে তাঁর স্ত্রী মন্টি জানান, তিনি অন্তঃসত্ত্বা। কিন্তু রাসেলের মা–বাবা জানান, মন্টি তাঁদের না জানিয়ে নরসিংদীতে তাঁর বাবার বাড়ি চলে গেছেন। যাওয়ার সময় গয়না, মোবাইল ফোন নিয়ে গেছেন। এ খবর পেয়ে রাসেল গত ১৩ সেপ্টেম্বর আবার দেশে আসেন। মন্টির বাড়িতে গিয়ে জানতে পারেন, তাঁর গর্ভপাত হয়েছে। এর চার দিন পর নরসিংদী সদর থানায় রাসেলের বিরুদ্ধে ধর্ষণের অভিযোগে মামলা করেন মন্টি আক্তার। মামলার এজাহারে মন্টি নিজেকে রাসেলের স্ত্রী হিসেবে পরিচয় দেননি। তাঁর অভিযোগ ছিল, রাসেল তাঁর আপত্তিকর ছবি ভিডিও করেছেন। ওই ভিডিও ছড়িয়ে দেওয়ার ভয় দেখিয়ে তাঁকে ধর্ষণ করেছেন রাসেল। ওই ভিডিও থানায় জমা দেন মন্টি।