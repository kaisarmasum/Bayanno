<title>মনমোহনকে নিয়ে হঠাৎ জল্পনা</title> 
 <news>ভারতের প্রধানমন্ত্রী মনমোহন সিং কি আগামী শুক্রবার অবসরের কথা ঘোষণা করে রাহুল গান্ধীর উত্তরণের পথ প্রশস্ত করবেন? দিল্লিতে হঠাৎই এই জল্পনা শুরু হয়েছে। যদিও গতকাল মঙ্গলবার প্রধানমন্ত্রীর দপ্তর একে গুজব বলে উড়িয়ে দিয়েছে।
আগামী শুক্রবার মনমোহন সিং তাঁর দুই মেয়াদের প্রধানমন্ত্রিত্বকালে মাত্র দ্বিতীয়বারের জন্য সাংবাদিকদের মুখোমুখি হবেন। দেশ-বিদেশের শতাধিক সাংবাদিক উপস্থিত থাকবেন এ সময়। মনমোহন দুই মেয়াদে তাঁর সরকারের সাফল্যের খতিয়ান এ সময় দেবেন বলে প্রধানমন্ত্রীর সচিবালয় সূত্রের খবর। কিন্তু এর পাশাপাশি এই জল্পনাও প্রবলভাবে উঠে এসেছে যে, ওই অবকাশে মনমোহন সিং ২০১৪ সালের নির্বাচনের পর তাঁর রাজনৈতিক অবসরের স্পষ্ট ইঙ্গিতও দিয়ে দেবেন, যাতে কংগ্রেস সহসভাপতি রাহুল গান্ধীকে প্রধানমন্ত্রী পদে প্রার্থী হিসেবে ঘোষণায় অসুবিধা না থাকে। কলকাতা থেকে প্রকাশিত দ্য টেলিগ্রাফ পত্রিকায় এ-সংক্রান্ত একটি খবরও জল্পনায় ঘৃতাহুতি দিয়েছে।
১৭ জানুয়ারি দিল্লিতে অল ইন্ডিয়া কংগ্রেস কমিটির (এআইসিসি) এক দিনের অধিবেশন ডাকা হয়েছে। সেখানেই যাতে রাহুলকে প্রধানমন্ত্রী পদে প্রার্থী ঘোষণা করা হয়, তার জন্য দলের বিভিন্ন মহল থেকে দাবি উঠেছে ইতিমধ্যেই।
দলের কেউই অবশ্য এই জোড়া সম্ভাবনা নিয়ে কোনো মন্তব্য করতে রাজি নন। এআইসিসির এক শীর্ষস্থানীয় নেতা মঙ্গলবার বলেন, ‘প্রধানমন্ত্রী দ্বিতীয় ইউপিএ সরকারের সাফল্যের খতিয়ান দেবেন বলেই সংবাদ সম্মেলন ডেকেছেন। এর বাইরে আর কিছু জানা নেই।’ তথ্য ও সম্প্রচারমন্ত্রী মনীষ তিওয়ারি এই প্রচারকে ‘সম্পূর্ণ ভিত্তিহীন’ ও ‘নিছক জল্পনা’ বলে উড়িয়ে দিয়েছেন। তবে দলের একটা মহল বেশ কিছুদিন ধরেই রাহুলকে দায়িত্ব দেওয়ার জন্য জোরালো দাবি জানিয়ে আসছেন।
নির্বাচনের আগে মনমোহনের অবসরের ঘোষণা এবং রাহুলের উত্তরণ নিয়ে কংগ্রেসেই দুই ধরনের মত রয়েছে। রাহুলের পক্ষে যাঁরা, তাঁদের অভিমত হলো, এতে দলে একটা ঝাঁকুনি দেওয়া যাবে। সম্প্রতি রাহুল দুর্নীতি রোধে নানা ব্যবস্থা নিয়েছেন। দলের ভাবমূর্তি তাতে ভালো হচ্ছে। পাশাপাশি অন্যরা মনে করছেন, এই সময়ে মনমোহন সিংয়ের সরে যাওয়ার অর্থ হবে বিরোধীদের হাত শক্ত করা। এমনও মনে হতে পারে, পারিবারিক শাসন প্রতিষ্ঠায় কংগ্রেসের আর তর সইছে না।
রাজ্য সরকারের সঙ্গে যৌথ উদ্যোগে তিন বেসরকারি সংস্থা দিল্লিতে বিদ্যুৎ সরবরাহের কাজে যুক্ত। এই তিন সংস্থা তাদের আয়-ব্যয়ের হিসাব সিএজিকে দিয়ে নিরীক্ষা করাতে রাজি নয়। ফলে তারা সঠিকভাবে বিদ্যুতের দাম নিচ্ছে কি না, তা জানার উপায় নেই। বেসরকারি সংস্থার হিসাব সিএজির করার অধিকার নেই, এমন দাবি তুলে তারা এত বছর ধরে হিসাব দেখানোর বিষয়টি এড়িয়ে গেছে। বিষয়টি আদালতেও বিচারাধীন।
সরকারি সূত্র জানায়, যে অজুহাতে তিন বেসরকারি সংস্থা বিদ্যুতের হিসাব নিরীক্ষায় রাজি নয়, তা অযৌক্তিক। বহু পিপিপি বা পাবলিক প্রাইভেট প্রকল্পের হিসাব সিএজি করেছে। দিল্লি হাইকোর্টে সরকার এ যুক্তিই দেবে।