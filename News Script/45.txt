২৯ ফেব্রুয়ারি নাট্যকার, অভিনেতা, নির্দেশক মামুনুর রশীদের ১৮তম জন্মদিন। বয়স ৭২, অথচ ১৮তম জন্মদিন! শুনলে আঁতকে উঠতে হয়। কিন্তু এটাই সত্য। অধিবর্ষে জন্ম নেওয়া এই শিল্পীর জন্মদিন আসে চার বছর পরপর। এই প্রতীক্ষিত জন্মদিন রাঙাতে তাই আয়োজিত হলো উৎসবের, আনন্দ মিলনমেলার। বাংলাদেশ শিল্পকলা একাডেমিতে ২৭ ফেব্রুয়ারি থেকে ৩ মার্চ পর্যন্ত ছয় দিনব্যাপী ‘দ্রোহ দাহ স্বপ্নের নাট্য আয়োজন’ চলবে। উৎসবে থাকবে মামুনুর রশীদ রচিত পাঁচটি নাটকের মঞ্চায়ন, সংগীত, নৃত্য, সেমিনার, প্রদর্শনী, গ্রন্থের মোড়ক উন্মোচন, সংবর্ধনা ও থিয়েটার আড্ডা। উদ্বোধনী অনুষ্ঠানে অতিথি থাকবেন অধ্যাপক সিরাজুল ইসলাম চৌধুরী এবং ভারতের থিয়েটার ও চলচ্চিত্র সমালোচক শমীক বন্দ্যোপাধ্যায়।চার বছর পর আসছে জন্মদিন এবং দিনটি ঘিরে উৎসব, কেমন লাগছে—মামুনুর রশীদ এ প্রশ্ন শুনে হাসেন। বলেন, ‘এটা একধরনের সৌভাগ্য। চার বছর পরপর আসে আমার জন্মদিন। বন্ধু, শুভানুধ্যায়ীরা অপেক্ষা করে, কখনো কখনো উৎসবের আয়োজন করে—এটা আনন্দের বিষয়। তা ছাড়া বয়স যে বাড়ছে না, আঠারোয় আটকে থাকল, এটাই বা কম কিসে!’২৭ ফেব্রুয়ারি বিকেল সাড়ে চারটায় বাংলাদেশ শিল্পকলা একাডেমির নন্দনমঞ্চে উৎসব সংগীতের মাধ্যমে অনুষ্ঠানের উদ্বোধন হবে। স্বাগত বক্তব্য থাকবে অধ্যাপক সিরাজুল ইসলাম চৌধুরী ও শমীক বন্দ্যোপাধ্যায়ের। নৃত্য পরিবেশন করবেন সাদিয়া ইসলাম মৌ ও তাঁর দল। এরপর জাতীয় নৃত্যশালা মিলনায়তনে অতিথিরা প্রদীপ জ্বালাবেন। সংগীত পরিবেশন করবেন বুলবুল ইসলাম, অণিমা রায় ও শারমীন সাথী ইসলাম। সরোদ বাজাবেন ওস্তাদ শাহাদাত হোসেন খান।পরের দিন সকাল ১০টায় সেমিনার হলে ‘নাট্যচর্চা, সাধ নাকি স্বপ্ন’ বিষয়ে থাকবে সেমিনার। মূল বক্তা শমীক বন্দ্যোপাধ্যায়। আর বেলা সাড়ে তিনটায় ‘যেভাবে বেড়ে উঠি’ শিরোনামে বক্তব্য দেবেন মামুনুর রশীদ। সন্ধ্যায় জাতীয় নাট্যশালায় পার্বতীপুরের ইয়াংস্টার থিয়েটার মঞ্চায়ন করবে রাষ্ট্র বনাম নাটকটি। নির্দেশনায় মো. আমজাদ হোসেন। পরীক্ষণ থিয়েটার হলে আরণ্যক নাট্যদল মঞ্চায়ন করবে মামুনুর রশীদের রচনা ও নির্দেশনায় নাটক রাঢ়াঙ।২৯ ফেব্রুয়ারি সকাল সাড়ে ১০টায় স্টুডিও থিয়েটারে বাংলাদেশ অভিনয় শিল্পী সংঘের সম্মিলনী ও শুভেচ্ছা নিবেদন। বিকেল সাড়ে চারটায় সেমিনার হলে থাকছে ‘মামুনুর রশীদের নাট্যভাবনা এবং আমাদের নাট্যচর্চা’ শীর্ষক আলোচনা। মুখ্য আলোচক সৈয়দ মনজুরুল ইসলাম। আলোচক হিসেবে আরও থাকবেন বিশ্বজিৎ ঘোষ ও মলয় ভৌমিক। সঞ্চালক আজাদ আবুল কালাম। সন্ধ্যা ছয়টায় জাতীয় নাট্যশালায় মামুনুর রশীদকে জন্মদিনের শুভেচ্ছা জ্ঞাপন। ‘অভিনন্দন জীবন ও শিল্পের মামুনুর রশীদ’ শীর্ষক শুভেচ্ছা বক্তব্য দেবেন রামেন্দু মজুমদার, নাসির উদ্দীন ইউসুফ ও লিয়াকত আলী লাকী। এদিন সন্ধ্যা সোয়া সাতটায় নাট্যশালায় মামুনুর রশীদের রচনা ও নির্দেশনায় আরণ্যক নাট্যদলের নতুন প্রযোজনা ফেসবুক–এর উদ্বোধনী প্রদর্শনী হবে।