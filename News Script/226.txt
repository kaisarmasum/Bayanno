<source>kalerkantho</source>
চীন সরকার জঙ্গি-সন্ত্রাসী হামলার মূল কারণ খোঁজার চেষ্টা করে। তারা দেখেছে যে জঙ্গিগোষ্ঠী হতদরিদ্র পরিবারের ছেলে-মেয়েদের অর্থের প্রলোভন দেখিয়ে জঙ্গিবাদে প্রভাবিত করে। এভাবে অসংখ্য পরিবারের মধ্যে তারা ঢুকে পড়ে। হঠাৎ করেই মেয়েরা কালো বোরকার আবরণে নিজেদের ঢেকে ফেলে। ছেলেদের আচরণ ও চলাফেরায়ও আসে বড় ধরনের পরিবর্তন। একপর্যায়ে তাদের কেউ কেউ পরিবার থেকেও বিচ্ছিন্ন হয়ে পড়ে।
চীনের পুলিশ বিভাগ ও গোয়েন্দা সংস্থার প্রতিনিধিরা এই ছেলে-মেয়েদের চলাফেরা পর্যবেক্ষণ করে। তাদের সঙ্গে কথা বলে। জঙ্গিবাদ যে ভালো কোনো পথ নয়, তা তাদের বোঝায়। মসজিদগুলো থেকে ইমামদের মাধ্যমেও সচেতন করা হয় সাধারণ মানুষকে। ফলে জঙ্গিসংশ্লিষ্ট ছেলে-মেয়েরা বিষয়টি উপলব্ধি করতে পারে। কিন্তু তাদের ওই অন্ধকার পথ থেকে ফেরার উপায় কী?
পরিবারের অভাব-অনটন ও বেকারত্ব তাদের পেছন থেকে টেনে ধরছে। অন্ধকার থেকে আলোয় ফিরতে চাই অর্থ, চাই বেকারত্ব ঘোচানোর জন্য চাকরি। চীন সরকার বাড়াল সহযোগিতার হাত। সরকারের পক্ষ থেকে বলা হলো, জঙ্গিবাদের পথ ছাড়লে তাদের ‘ভোকেশনাল ট্রেনিং’ দেওয়া হবে। দুই বছরমেয়াদি কোর্স। পাস করলেই চাকরি। আর ওই প্রশিক্ষণ চলাকালীন (দুই বছর) ওই ছেলে বা মেয়ের পরিবারের ভরণপোষণের সব ব্যয় বহন করবে সরকার।ঠিক এভাবেই শুরু হয় আলোয় ফেরা। আমরা শিনচিয়ান প্রদেশের আকসু ও কাশগর শহরে প্রতিষ্ঠিত সেই প্রশিক্ষণকেন্দ্রগুলো নিজের চোখেই দেখলাম। অত্যাধুনিক সেই প্রশিক্ষণকেন্দ্রে তথ্য-প্রযুক্তি, কৃষি-সংস্কৃতিসহ বিভিন্ন বিষয়ে প্রশিক্ষণ দেওয়া হয়। এতে তাদের চাকরি পাওয়া সহজ হয়।
প্রশিক্ষণকেন্দ্রে অনেক শিক্ষার্থীর সঙ্গে কথা হয়। তাঁরা নিজেরাই স্বীকার করেছেন যে সরকারের সময়োপযোগী উদ্যোগের কারণে তাঁদের জীবন বদলে গেছে। তাঁরা নতুন জীবন পেয়েছেন। বেশ কয়েকজন নারী শিক্ষার্থী বলেছেন, কালো কাপড়ের ভেতরে তাঁদের জীবন বন্দি ছিল। এখন তাঁরা মুক্তজীবন কাটাচ্ছেন। বুকভরে নিঃশ্বাস নিতে পারছেন।
বাংলাদেশও জঙ্গিবাদ ও সন্ত্রাসকবলিত একটি দেশ। সরকারের অব্যাহত প্রচেষ্টার ফলে জঙ্গি তৎপরতা কিছু নিয়ন্ত্রিত থাকলেও এখনো মুক্ত নয়। আড়ালে-আবডালে অনেকেই জঙ্গিবাদের দীক্ষা গ্রহণ করছে। জঙ্গিরা অনেকের মগজ ধোলাই করে ফেলেছে। কেউ কেউ হচ্ছে আত্মঘাতী। অনেকে গোপনে অনেক কর্মকাণ্ডও অব্যাহত রেখেছে