<source>kalerkantho</source>
কাজটি হলো না কেন?
আমরা সেই প্রপোজাল নিয়ে রাজউকের সঙ্গে আলাপ করেছি; কিন্তু রাজউক পাত্তাই দেয়নি। তবু তাঁর কাছ থেকে পাওয়ার পর উত্তেজনায় তাড়াতাড়ি রাজউক চেয়ারম্যানের কাছে জমা দিয়েছি প্রপোজাল। কিছুদিন পর খোঁজ নিয়ে জানলাম, রাজউক নাকি সেটি হারিয়ে ফেলেছে! লজ্জায় আমরা এফ আর খানের সঙ্গে কথাই বলতে পারছিলাম না। দুর্ভাগ্যক্রমে প্রপোজালটির কোনো কপিই আমরা রাখিনি। আমাদেরও দোষ আছে। ওটাকে নিয়ে আরো তদবির করার দরকার ছিল। তখনো তো আমাদের তত বয়স হয়নি। বুঝতে পারিনি, কী করব। তার পরও আমরা চেষ্টা চালিয়ে যাওয়ার কথা যখন ভাবছিলাম, তখন হঠাৎ করেই ৫২ বছর বয়সে তিনি মারা গেলেন। তাঁর মৃত্যুর কারণে বিষয়টি স্থগিত হয়ে গেল।
লুই কানের সঙ্গে সরাসরি কাজ করেছেন...
লুই কান আমাদের পুরো শেরেবাংলানগরের স্থপতি। বিশেষ করে জাতীয় সংসদ ভবনটি সারা পৃথিবীতেই নামকরা। অনেকের মতে, এটিই পৃথিবীর শ্রেষ্ঠ বিল্ডিং। কারণ পৃথিবীতে যত নামকরা বিল্ডিং আছে, তার সব ভালো জিনিসই এটিতে রয়েছে। এটির ফর্ম অসাধারণ। লুই কান বুয়েটে দু-তিনবার লেকচার দিয়েছেন। আমরা পাস করে যাওয়ার পরও এসেছেন। তবু আমরা তাঁর লেকচার শুনতে ক্লাসে গিয়েছি। দুর্ভাগ্যজনকভাবে সেই লেকচারগুলো রেকর্ড করে রাখার ভাবনা তখন মাথায় আসেনি। তাঁর ঢাকা অফিসে ছাত্রাবস্থায় আমিও কিছুদিন কাজ করেছি। মূলত শিক্ষানবিশ হিসেবেই শর্ট ড্রয়িং করতাম। লুই কান খুবই উঁচুমাপের মানুষ ছিলেন। তাঁর সঙ্গে আমার ব্যক্তিগতভাবে তেমন কথাবার্তা হয়নি। একবার একটি সরকারি অফিসে এক সচিব তাঁকে অনেকক্ষণ বসিয়ে রেখেছিলেন। আমি আর রশিদ তাঁর সঙ্গে ছিলাম। খুব লজ্জা পাচ্ছিলাম আমরা। একসময় বললাম, ‘এতক্ষণ ধরে বসিয়ে রেখেছে আপনাকে! আপনি এত বিখ্যাত একজন আর্কিটেক্ট। কোনো পাত্তাই দিচ্ছে না!’ তিনি বললেন, ‘পৃথিবীর বেশির ভাগ আমলাই এ রকম হন, আমি জানি। আমার কথা ভেবে তুমি লজ্জা পেয়ো না।’
নিজের কাজ সম্পর্কে আপনার ভাবনা?
শিক্ষকতাও করেছি, কাজও করেছি। আমার মনে হয়েছে, কাজ না করলে শিক্ষকতাও ঠিকমতো করতে পারব না। কারণ কাজের ভেতর দিয়ে অভিজ্ঞতা বাড়বে, শিক্ষকতা আরো বেশি ফলপ্রসূ হবে। এ জন্য সব সময়ই কাজের মধ্যে থাকার চেষ্টা করেছি। কাজের মধ্যে বাংলাদেশের আধুনিক স্থাপত্য তৈরি করার চেষ্টা করেছি। আধুনিক বলতে আমি আধুনিক বাঙালিকে বোঝাচ্ছি। তার মানে, যে মানুষ একই সঙ্গে বাঙালি এবং আন্তর্জাতিক পর্যায়ের মানুষ। আমাদের প্রাচীনকালের অনেক ডেকোরেশন ছিল। ইসলামী, হিন্দু, বৌদ্ধ অনেকের আর্কিটেকচার ছিল। আমি সে ধরনের কাজ একেবারে পরিহার করতে বলতাম। আধুনিক জিনিসটা হচ্ছে অ্যাবস্ট্রাক্ট ফর্ম, লাইনস, প্লেনস, কালারস। আজকাল আমরা ফুল, লতা-পাতা দিয়ে ডেকোরেশন করি না। আমরা একটা টেক্সচারে চলে গেছি। ম্যাটেরিয়ালের নিজস্ব যে টেক্সচার থাকে, সেটাকেই আমরা সুন্দর মনে করি। প্লাস্টার করে ফুল আঁকার ও গাছ আঁকার বিষয়টিকে আমরা অপ্রাসঙ্গিক ও অবান্তর মনে করি। আগে সিমেন্ট দিয়ে গাছ আঁকত না? আমরা ওটাকে দরকারি মনে করি না।