<source>jugantor</source>


অপ্রত্যাশিতভাবে আওয়ামী লীগের কেন্দ্রীয় সাংগঠনিকের পদ পেয়েছেন সিলেটের শফিউল আলম চৌধুরী নাদেল।
অথচ কেন্দ্রীয় সম্মেলনে সিলেট মহানগর থেকে যে ২৫জন কাউন্সিলর কার্ড পেয়েছিলেন তাদের মধ্যে স্থান হয়নি নাদেলের।
বুধবার আওয়ামী লীগের কেন্দ্রীয় সাংগঠনিক সম্পাদক হওয়ার পর সিলেটে কর্মরত সাংবাদিকদের সঙ্গে প্রথম মতবিনিময় সভায় এমনটাই অনুযোগ করেন তিনি।
রাজনৈতিকভাবে তাকে দমিয়ে রাখতেই এমনটা হয়েছিল দাবি করে নাদেল বলেন, আল্লাহ সহায় হওয়ায় ও দলীয় সভানেত্রীর সঠিক সিদ্ধান্তে আওয়ামী লীগের মতো বিশাল একটি দলের সাংগঠনিক সম্পাদক নির্বাচিত হয়েছি। এতে দলের প্রতি আমার দায়বোধ আরও বেড়ে গেছে। দলকে সাংগঠনিকভাবে গ্রুপিং মুক্ত রেখে মাঠপর্যায়ে আরও বিস্তৃত করাই আমার প্রধান চ্যালেঞ্জ।
সিলেট জেলা প্রেস ক্লাবের সাবেক সভাপতি আজিজ আহমদ সেলিমের সভাপতিত্বে ও সাংবাদিক মুক্তাদির আহমদ মুক্তার পরিচালনায় মতবিনিময়কালে তিনি বলেন, সংবাদপত্র এবং সংবাদকর্মীদের সঙ্গে রয়েছে আমার বহুমাত্রিক সম্পর্ক। সেই ছাত্র রাজনীতি থেকে শুরু করে এই অঙ্গনের প্রতিটি মানুষের সঙ্গে রয়েছে আমার আত্মার সম্পর্ক। সেই সুবাদে আমার কোনো কাজ প্রশ্নবিদ্ধ হলেও সেটি সমালোচনা যেমন করা হয়েছে ঠিক তেমনি আমার ভালো কাজে সর্বাগ্রে সাহস যুগিয়ে পাশে থেকেছেন সিলেটের সংবাদকর্মীরা।
শফিউল আলম চৌধুরী নাদেল বলেন, রাজনীতির এই বিশাল পথ পাড়ি দিতে গিয়ে আমার কোনো ভুল-ভ্রান্তি চোখে ধরা পড়লে অবশ্যই লিখনির মধ্য দিয়ে আপনারা আমাকে সজাগ করে দিবেন। তবে কোনো গুজবের পিছনে না দৌড়ে বস্তুনিষ্ঠ সাংবাদিকতার পথ গ্রহণের জন্য তিনি উপস্থিত সংবাদকর্মীদের প্রতি অনুরোধ জানান।
মতবিনিময় সভায় সাংবাদিকদের মধ্যে বক্তব্য রাখেন ও উপস্থিত ছিলেন সিলেট প্রেস ক্লাবের সভাপতি ইকবাল সিদ্দিকি, সাবেক সভাপতি আহমেদ নূর, ইকরামুল কবির, সিলেট জেলা প্রেস ক্লাবের সভাপতি তাপস দাস পুরকায়স্থ, ইলেক্ট্রনিক মিডিয়া জার্নালিস্ট অ্যাসোসিয়েশন (ইমজা) সিলেটের সভাপতি মাহবুবুর রহমান রিপন, সিলেট প্রেস ক্লাবের সাধারণ সম্পাদক আবদুর রশিদ রেনু, সিলেট জেলা প্রেস ক্লাবের সাধারণ সম্পাদক শাহ দিদার আলম নবেল, ইমজার সাধারণ সম্পাদক সজল ছত্রী, সিলেট বিভাগীয় ফটোজার্নালিস্ট অ্যাসোসিয়েশনের সভাপতি মামুন হাসান, সিলেটের জ্যেষ্ঠ সাংবাদিক সালাম মসরুর, আল-আজাদ, প্রথম আলোর সিলেট ব্যুরো প্রধান উজ্জ্বল মেহেদী, যুগান্তরের সিলেট ব্যুরো ইনর্চাজ সংগ্রাম সিংহ, সিলেট প্রেস ক্লাবের কোষাধ্যক্ষ কাউসার চৌধুরী, সমকাল সিলেট ব্যুরোর স্টাফ রিপোর্টার মুকিত রহমানী, ফয়সল আহমদ বাবলু, চ্যানেল ২৪-এর সিলেট ব্যুরো প্রধান গোলজার আহমদ, ডিবিসি নিউজের সিলেট ব্যুরো প্রধান প্রত্যুষ তালুকদার, সিলেট জেলা প্রেস ক্লাবের সহ-সাধারণ সম্পাদক ও বাংলানিউজ২৪.কমের স্টাফ রিপোর্টার নাছির উদ্দিন, জাগোনিউজ২৪.কমের নিজস্ব প্রতিবেদক ছামির মাহমুদ, কালেরকণ্ঠের সিলেট প্রতিনিধি ইয়াহইয়া ফজল, যুগান্তরের সিলেট ব্যুরো স্টাফ রিপোর্টর ইয়াহইয়া মারুফ প্রমুখ।