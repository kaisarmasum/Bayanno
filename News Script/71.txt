খুব ভোরে ঘুম ভেঙে গেল ঋতুর। জানালার পর্দাটা সরিয়ে দিতেই সকালের মিষ্টি রোদ এসে সোজা ঢুকে পড়ল ঘরের ভিতর। মনে হচ্ছিল সূর্যটা যেন ঋতুর ঘুম ভাঙারই অপেক্ষা করছিল। লম্বা করে একটা নিশ্বাস নিয়ে ঋতু বলল, ‘তাহলে আমি সত্যিই এসে গেছি?’
গায়ে একটা চাদর জড়িয়ে ঋতু বেরিয়ে পড়ে তার অতি পরিচিত সেই পথে, যে পথে হাঁটতে হাঁটতে সে বড় হয়েছে। উপরে স্বচ্ছ নীল আকাশ। আর নিচে চা গাছের সবুজ গালিচা। পাহাড়ি লাল মাটির আঁকাবাঁকা সরু পথ চলে গেছে বহু দূরে। এক পাশে লেবু, অন্য পাশে আনরস বাগান। কিছু দূরে বিস্তৃত কমলার বাগান। অপরুপ দৃশ্য! উঁচু-নিচু টিলাগুলো যেন উঁকি দিয়ে দেখছে সেই সৌন্দর্য। যেদিকে চোখ যায়, শুধু সবুজ আর সবুজ। ঝর্ণার কলকল শব্দ, নগ্ন পায়ে ঋতু ছুটছে তো ছুটছেই। এ যে তার অতি পরিচিত পথ। আজ তাকে কেউ আর আটকাতে পারবে না। কেউ না..! এক দিন এই চা বাগানেই ছিল ঋতুর রাজত্ব। হড়বড়িয়ে কথা বলা চঞ্চল বালিকা ঋতু আজ অনেকটাই শান্ত সুবোধ। পাহাড়ি উঁচু–নিচু এলাকায় জন্ম নেওয়া মেয়েটি ছিল সহজ সরল। কিন্তু জীবনের উঁচু–নিচু পথ তাকে কঠিন বাস্তবতার সামনে দাঁড় করিয়েছে বহুবার।
একবার ঋতুর বাবার বন্ধুর ছেলে সৌমিক কিছুদিনের জন্য এসেছিল এই চা বাগানে। প্রকৃতির প্রেমের সঙ্গে সঙ্গে ঋতুর প্রেমেও পড়ে যায় সে। ঋতুও তাকে মনে মনে পছন্দ করত। কিন্তু সেই প্রেম অপ্রকাশিত থেকে যায়। চা বাগানের সতেজ পাতার সঙ্গে ঋতুর ভালোবাসা মাখা অসাধারণ এক কাপ চা সৌমিকের মনে দোলা দিয়েছিল। তাই হয়তো ঋতুর নাম দিয়েছিল চায়ের দেশের মেয়ে। সৌমিক বলল, ‘এই যে চায়ের দেশের মেয়ে, সব সময় কি এত নিস্তব্ধতা ভালো লাগে আপনার?’ –আমার যে সন্ধ্যা হলেই ঝিঁ ঝিঁ পোকার ডাক ও ঘিরে আসা নিস্তব্ধতা ছাড়া ভালো লাগে না। কোলাহলের মধ্যে আমি নিজেকে খুঁজে পাই না। প্রায়ই ঋতুর কাছে বেনামি চিঠি আসত। চিঠিতে শুধু লেখা থাকত, ‘ভালোবাসি তোমায় ওগো চায়ের দেশের মেয়ে।’ ঋতু বুঝত এটা সৌমিকের কাজ। কিন্তু কখনো বুঝতে দেয়নি তাকে। হঠাৎ এক বিলেতি সাহেব এসেছিল এই দেশে পাত্রী খুঁজতে এবং পেয়েও গেলেন সুশ্রী বুদ্ধিমতী পাত্রী ঋতুকে। ঋতুর তখনো পড়াশোনা শেষ হয়নি। সবেমাত্র এইচএসসি পাস করেছে। ঋতুর বাবা গম্ভীর কণ্ঠে বললেন, ‘এমন পাত্র কয়জনের ভাগ্যে জোটে!’
ছেলে বিলেতে ব্যবসা করে, আর তাদের পরিবারে সবাই ওখানেই থাকে। ঋতু কৌতূহলবসত জিজ্ঞেস করেছিল মাকে, ‘আচ্ছা মা ওদের পরিবারের সবাই যদি ওখানেই থাকে, তাহলে ও এই দেশে বিয়ে করতে এসেছে কেন? ওখানে কি পাত্রী ছিল না বিলেতি বাবুর জন্য?’