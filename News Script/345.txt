<source>kalerkantho</source>
রিপাবলিকান সংখ্যাগরিষ্ঠ মার্কিন কংগ্রেসের উচ্চকক্ষ সিনেট কখনোই প্রেসিডেন্ট ডোনাল্ড ট্রাম্পের পথের কাঁটা হয়ে দাঁড়ায়নি। এবারও প্রত্যাশিত পথে হেঁটে আজ্ঞাবহ সরকারি দলের ভূমিকা পালন করে ট্রাম্পকে অভিশংসনের দুটি অভিযোগ থেকেই অব্যাহতি দিল তারা। স্থানীয় সময় বুধবার বিকেলে ট্রাম্পের অভিশংসন নিয়ে ভোটাভুটি  হয়।
এই ভোটাভুটিতেও অবশ্য নাটকের কোনো কমতি ছিল না। উটাহর রিপাবলিকান সিনেটর মিট রমনি নিজ দলের সিদ্ধান্তের বাইরে গিয়ে ভোট দেন। যুক্তরাষ্ট্রে অভিশংসনের যে কটি ভোটাভুটি এ পর্যন্ত হয়েছে তাতে এমন নজির আর নেই।
ট্রাম্পের বিরুদ্ধে অভিশংসনের দুটি ধারায় অভিযোগ হয়—ক্ষমতার অপব্যবহার এবং কংগ্রেসের কাজে বাধা প্রদান। দুটি অভিযোগেই গত ১৮ ডিসেম্বর কংগ্রেসের নিম্নকক্ষ হাউস অব রিপ্রেজেন্টেটিভসে অভিশংসিত হন মার্কিন প্রেসিডেন্ট। হাউস ডেমোক্র্যাট নিয়ন্ত্রিত। ফলে সেখানে প্রেসিডেন্টকে অভিশংসন করতে বেগ পেতে হয়নি।
কিন্তু সিনেটের হিসাব ভিন্ন। এখানে নিয়ন্ত্রণ রিপাবলিকানদের হাতে। তারা তাদের দলীয় প্রেসিডেন্টকে কোনো ধরনের বিচারের মুখেই পড়তে দেয়নি। সিনেটের বিচারে কোনো সাক্ষ্য-প্রমাণের বালাই ছিল না। নামমাত্র শুনানি হয়েছে। রিপাবলিকান আইনজীবীরা তাঁদের জন্য বরাদ্দ সময়ের পুরোটা ব্যবহারও করেননি। ১০০ আসনের সিনেটে রিপাবলিকানদের সংখ্যা ৫৩। আর ডেমোক্র্যাটদের ৪৭।
প্রেসিডেন্টকে অভিশংসনের মতো বড় সিদ্ধান্ত নিতে প্রয়োজন এক-তৃতীয়াংশ অর্থাৎ ৬৭ সদস্যের সমর্থন। ফলে খুব সহজেই জয় পেয়ে যায় রিপাবলিকানরা। ক্ষমতার অপব্যবহার সংক্রান্ত যে ধারা রয়েছে, তার ভোটাভুটির পর দেখা যায় প্রস্তাবের বিপক্ষে পড়েছে ৫২টি ভোট। পক্ষে ৪৮টি। এ ক্ষেত্রেই প্রস্তাবের পক্ষে ভোট দেন মিট রমনি। তিনি বলেন, ‘প্রেসিডেন্ট জনগণের বিশ্বাসের সঙ্গে প্রতারণা করেছেন। নির্বাচনে দুর্নীতি করার কথা আমি ভাবতেই পারি না।’ তবে কংগ্রেসের কাজে বাধা দেওয়ার যে অভিযোগ ট্রাম্পের বিরুদ্ধে আনা হয় তাতে দলের সঙ্গেই ভোট দিয়েছেন তিনি। প্রস্তাবের বিপক্ষে ভোট পড়েছে ৫৩টি। পক্ষে ৪৭টি।