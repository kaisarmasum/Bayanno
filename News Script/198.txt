আজকালকার ছেলেমেয়েদের নেশার খবর শুনলে গা গুলিয়ে ওঠে। শরীরের রক্ত হিম হয়ে যায়। এর কারণ কী একটু ভেবে দেখেছেন এ যুগের বাবা-মায়েরা? কত জনের সাজানো ড্রয়িংরুম বা বসার ঘরে একটি বুককেস আছে বলতে পারবেন? জানি অনেকেরই ড্রয়িংরুম খুব সাজানো গোছানো। অনেক দামি সোফা, টেলিভিশন, কার্পেট, শোকেসের ভেতর দামি ও দুষ্প্রাপ্য শো-পিস রয়েছে। সেগুলো আপনারা দেশ-বিদেশ ঘুরে সংগ্রহ করেছেন। কিন্তু বইয়ের একটি শেলফ বা বুককেস জঞ্জাল মনে করে সেখানে ঠাঁই পায় না। এটা আমার বাস্তব অভিজ্ঞতা থেকেই বলছি। অনেকেই বইমেলায় যান। ঘুরেফিরে আড্ডা দিয়ে সেলফি তুলে বাড়ি চলে আসেন। কিন্তু খুব কমজনই বই কেনে। অনেকে বলেন, এখন আর বই কিনে কী হবে? অনলাইনেই তো সব পড়া যায়। আপনার হাতে একটি বই দেখলে আপনার পাশে শুয়ে বা বসে থাকা সন্তানটিও কিন্তু সেই বইটি নেড়েচেড়ে দেখবে। তখন সে সেই লেখকটির সঙ্গে পরিচিত হবে। তার লেখনীর সঙ্গে পরিচিত হবে। তাতে করে তার মনোজগতের একটি বদ্ধ জানালা খুলে যাবে। মনের ভেতরে সেই জানলা গলিয়ে আলো পড়বে। সেই আলোতে মনের অন্ধকার দূর হয়ে যাবে। এবার একটু ভাবুন তো একটি বইয়ের মূল্য কি এতই বেশি, যা আপনি বহন করতে অক্ষম? অথচ আপনার সন্তানটি বাজে সঙ্গে পড়ে যখন মাদকাসক্ত হচ্ছে বা বেহিসেবির মতো আপনার কষ্টার্জিত অর্থ খরচ করছে, তখন সেই বিপুল অর্থের জোগান কিন্তু আপনাকেই দিতে হচ্ছে।এই যুগের মায়েদের কাছে আমার আকুল আবেদন আপনারা বই কিনুন। ঘরে একটি সুন্দর বুককেস রাখুন। তাতে বই সাজিয়ে রাখুন। নিজেও পড়ুন। সন্তানদের সঙ্গে নিয়ে পড়ুন। তাদের কাছে লেখকদের নাম বলুন, তাদের লেখনী নিয়ে কথা বলুন। আপনার ঘরে একটি সুবাতাস বইতে শুরু করবে। সন্তানদের সঙ্গে কোয়ান্টিটি হিসেব করে নয়, কোয়ালিটি হিসেব করে সময় কাটান। তাদের বন্ধু হয়ে উঠুন। তাদের শেখান এবং তাদের কাছ থেকেও শিখুন। দেখবেন এই বন্ধ্যাসময় একদিন কেটে যাবে। আমাদের সন্তানেরা অনেক স্মার্ট। তাদের শুধু একটু আলোর পথ দেখান।ধান ভানতে গিয়ে হয়তো শিবের গীত গাইতে শরু করেছিলাম। আবার বইমেলা প্রসঙ্গে ফিরি। ফিরে যাই আমার আক্ষেপে। রুটি রুজির ধান্দা বাদ দিয়ে যখন একটু অবকাশ মিলল, মন চাইল আমি লিখব। এত এত বিপুল কথার ভান্ডার আমার মনের ভেতরে জমে আছে, তার অর্গল খুলে দিতে খুব ইচ্ছে করল। ইচ্ছে করল মনের ভেতরের শুঁয়োপোকাটাকে মুক্তি দিই। সে প্রজাপতি হয়ে মুক্ত আকাশে ডানা মেলুক। আমি নিজেই না হয় মুগ্ধ হয়ে তার উড়ে বেড়ানো দেখব।