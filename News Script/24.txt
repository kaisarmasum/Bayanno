বিশ্বে জলবায়ু পরিবর্তনের ফলে সবচেয়ে বেশি ক্ষতিগ্রস্ত হচ্ছে বাংলাদেশের দক্ষিণ-পশ্চিমাঞ্চল। বলা হচ্ছে, সমুদ্রপৃষ্ঠের উচ্চতার কারণে এসব অঞ্চল তলিয়ে যাবে। এর ফলে ক্ষতিগ্রস্ত হবে প্রত্নতত্ত্ব সম্পদ। অন্যদিকে লবণাক্ততা বৃদ্ধিরও প্রভাব পড়ছে প্রত্নতত্ত্ব স্থাপনার ওপর। তাই জলবায়ু পরিবর্তনের প্রভাব থেকে খুলনা অঞ্চলের প্রত্নতত্ত্ব সম্পদকে রক্ষার আহ্বান জানানো হয়েছে। আজ বৃহস্পতিবার ‘পরিবর্তনশীল ও জলবায়ু পরিবর্তনের মুখোমুখি প্রতিবেশে প্রত্নতাত্ত্বিক মাঠকর্মের উদ্দেশ্য ও পদ্ধতি: পরিপ্রেক্ষিত বাংলাদেশের দক্ষিণ-পশ্চিমাঞ্চল’ শীর্ষক দিনব্যাপী এক কর্মশালায় এ আহ্বান জানান বক্তারা। খুলনা নগরের শিববাড়ীতে খুলনা বিভাগীয় জাদুঘর মিলনায়তনে ওই কর্মশালার আয়োজন করে প্রত্নতত্ত্ব অধিদপ্তরের খুলনা ও বরিশাল বিভাগের আঞ্চলিক পরিচালকের কার্যালয়। ওই অনুষ্ঠানে প্রধান অতিথি হিসেবে উপস্থিত ছিলেন খুলনার জেলা প্রশাসক মোহাম্মদ হেলাল হোসেন। কর্মশালায় বক্তারা বলেন, প্রাচীন স্থাপনা বা পুরাকীর্তির মধ্যে প্রত্নতত্ত্ব বিভাগের কাজ সীমাবদ্ধ নয়। প্রত্নতত্ত্বের পরিধি ব্যাপক বিস্তৃত। পরিবেশ, বন ও জলবায়ু প্রত্নতত্ত্বের অন্যতম উপাদান। প্রত্নতত্ত্বের মাধ্যমে কোনো অঞ্চলের ইতিহাস, ঐতিহ্য ও জলবায়ু সম্পর্কে জানা যায়। জলবায়ু পরিবর্তনের ঝুঁকি মোকাবিলায় অতীতে মানুষ যেসব কৌশল অবলম্বন করেছে, তার অভিজ্ঞতার মাধ্যমেই প্রস্তুতি নিতে হবে। জেলা প্রশাসক বলেন, সুন্দরবন রক্ষা করাই এখন বড় চ্যালেঞ্জ হয়ে দাঁড়িয়েছে। তাই সুন্দরবনের চারপাশে আর বড় কোনো স্থাপনা নির্মাণ করার অনুমতি দেওয়া হবে না। অন্যদিকে স্থাপনা থাকার কারণে কী ধরনের ক্ষতি হচ্ছে, তা যাচাই করার জন্য একটি কমিটি গঠন করা হচ্ছে। বড় বড় অবকাঠামো তৈরি করতে গিয়ে সুন্দরবন যে উজাড় হয়ে যাবে, তা মেনে নেওয়া যাবে না। কর্মশালায় বিশেষ অতিথি ছিলেন সুন্দরবন পশ্চিম বন বিভাগের বিভাগীয় বন কর্মকর্তা মো. বশিরুল-আল-মামুন। তিনিও সুন্দরবনের আশপাশে থাকা শিল্পপ্রতিষ্ঠানের বর্জ্যের কারণে সুন্দরবনের ক্ষতি হচ্ছে বলে উল্লেখ করেন। অনুষ্ঠানে জানানো হয়, প্রত্নতত্ত্ব অধিদপ্তর খুলনা আঞ্চলিক কার্যালয়ের অধীনে খুলনা ও বরিশাল বিভাগে সংরক্ষিত পুরাকীর্তির সংখ্যা ১১০টি এবং দুইটি বিভাগীয় জাদুঘরসহ মোট ৮টি জাদুঘর রয়েছে। এসব জাদুঘরের মাধ্যমে দর্শক, পর্যটক ও গবেষকদের প্রত্নতত্ত্ব বিষয়ে সেবা প্রদান করা হয়। অনুষ্ঠানে বিশেষ অতিথি হিসেবে ছিলেন পানি উন্নয়ন বোর্ডের নির্বাহী প্রকৌশলী পলাশ কুমার ব্যানার্জী ও পরিবেশ অধিদপ্তরের উপপরিচালক আহমেদ জিয়াউর রহমান। সভাপতিত্ব করেন প্রত্নতত্ত্ব অধিদপ্তর খুলনা আঞ্চলিক কার্যালয়ের পরিচালক আফরোজা খান। স্বাগত বক্তব্য দেন সহকারী পরিচালক এ কে এম সাইফুর রহমান।সেমিনারে বিভিন্ন সরকারি দপ্তরের কর্মকর্তা, কলেজ ও বিশ্ববিদ্যালয়ের শিক্ষার্থী এবং শিক্ষকেরা অংশগ্রহণ করেন।