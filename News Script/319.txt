<source>Samakal</source>


আকস্মিকভাবে বিক্রি কমার পূর্বাভাস দিয়েছে বিশ্বের শীর্ষস্থানীয় প্রযুক্তিপণ্য নির্মাতা অ্যাপল। আমেরিকার জেনারেল মোটরস নিজ দেশে যত গাড়ি বিক্রি করে, তার চেয়ে বেশি হয় চীনে। তার উৎপাদনও কমেছে। জাপানের টয়োটারও একই অবস্থা। বিশ্বের বৃহত্তম অনলাইন রিটেইল শপ আমাজনের মজুদে টান পড়ার আশঙ্কা তৈরি হয়েছে। অর্থনৈতিক মন্দার আশঙ্কা দেখা দিয়েছে বিশ্বের বৃহৎ অর্থনীতি জাপান, দক্ষিণ কোরিয়াসহ বহু দেশে।
এসবের একটিই কারণ- চীনে মরণব্যাধি করোনাভাইরাসের প্রাদুর্ভাব। চীনে প্রলয়ঙ্করী ঝড়ের গতিতে আঘাত হেনে ভাইরাসটি ক্রমশ ছড়িয়ে পড়েছে অন্যান্য দেশে। শত শত মানুষের প্রাণহানির পাশাপাশি এখন যে প্রশ্ন সবার মনে উঁকি দিচ্ছে, তা হচ্ছে- এর অর্থনৈতিক প্রভাব কী হবে?
চীনকে বলা হয় 'বিশ্বের কারখানা'। সারা বিশ্বে যত পণ্য উৎপাদিত হয় তার এক-চতুর্থাংশ আসে চীন থেকে। ফলে চীনে উৎপাদন ব্যাহত হলে তার প্রভাব হবে ভয়াবহ।
আন্তর্জাতিক মুদ্রা তহবিলের (আইএমএফ) প্রধান ক্রিস্টালিনা জর্জিভা তাই যথার্থই বলেছেন, বিশ্ব এই মুহূর্তে সবচেয়ে বড় যে অনিশ্চয়তার মুখে পড়েছে তার নাম করোনাভাইরাস বা কভিড-১৯ এর প্রাদুর্ভাব। অনেক অর্থনীতিবিদ ও বিশ্নেষক আশঙ্কা করছেন, করোনার কারণে বিশ্ব অর্থনীতিতে মন্দা দেখা দিতে পারে।
করোনাভাইরাস এমন সময় আঘাত হানল যখন বিশ্ব একটি মন্দা কাটিয়ে উঠছিল। জর্জিভা বলেছেন, করোনা দীর্ঘস্থায়ী হলে চীন ও বিশ্ব অর্থনীতির ওপর তার তাৎপর্যপূর্ণ প্রভাব পড়বে। কারণ, এতে পণ্য সরবরাহ বিঘ্নিত হবে, বিনিয়োগকারীদের আস্থা কমবে। ফলে এর বৈশ্বিক প্রভাব হবে বহুমুখী।
বিশ্বের দ্বিতীয় বৃহত্তম অর্থনীতি চীনের সঙ্গে বৈশ্বিক অর্থনীতির যোগসূত্র এখন বেশ জোরালো। ২০০৩ সালে চীনে যখন সার্সের প্রাদুর্ভাব দেখা যায়, তখনই বৈশ্বিক অর্থনীতির অন্তত চার হাজার ৫০০ কোটি ডলার ক্ষতি হয় বলে অর্থনীতিবিদরা জানিয়েছিলেন। তখন এ রোগে চীনসহ ১৭টি দেশে মারা যায় প্রায় ৮০০ লোক।জর্জিভা জানিয়েছেন, চলতি শতাব্দীর শুরুতে চীন বিশ্ব অর্থনীতির আট ভাগের মালিক ছিল। এখন বেইজিং নিয়ন্ত্রণ করছে বিশ্ব অর্থনীতির ১৯ ভাগ বা প্রায় এক-পঞ্চমাংশ।করোনাভাইরাস দীর্ঘস্থায়ী হলে এবং অন্য দেশগুলোতে ছড়িয়ে পড়লে বিশ্ব অর্থনীতিতে কী প্রভাব পড়তে পারে, তার উদ্বেগজনক চিত্র তুলে ধরেছে বিশ্বের শীর্ষস্থানীয় অর্থনৈতিক গবেষণা প্রতিষ্ঠান অক্সফোর্ড ইকোনমিকস।বৃহস্পতিবার তাদের পূর্বাভাসে বলা হয়, করোনাভাইরাস এশিয়ার বাইরে ছড়িয়ে পড়লে বিশ্ব অর্থনীতির ক্ষতি হবে ১ লাখ ১০ হাজার কোটি (১ দশমিক ১ ট্রিলিয়ন) ডলারের, যা বিশ্বের মোট অর্থনৈতিক প্রবৃদ্ধির ১ দশমিক ৩ শতাংশ। বিশ্বের ১৬তম বৃহত্তম অর্থনীতির দেশ ইন্দোনেশিয়ার জিডিপির সমান ক্ষতি হবে এতে।