<source>jugantor</source>


বাংলাদেশ সরকারের তথ্যপ্রযুক্তি বিভাগের অধীনস্থ বাংলাদেশ কম্পিউটার কাউন্সিলের (বিসিসি) ১৫৯ কোটি টাকার ‘গবেষণা ও উন্নয়নের মাধ্যমে তথ্যপ্রযুক্তিতে বাংলা ভাষা সমৃদ্ধকরণ’ প্রকল্পের অধীনে বাংলা ভাষার সঙ্গে সংশ্লিষ্ট ১৬ টি সফটওয়্যার উন্নয়নের (Development) কাজ চলছে।
প্রকল্পের শুরু থেকেই সরকারি সিদ্ধান্ত ছিল বিদেশি সফটওয়্যার কোম্পানির মাধ্যমে না করে বাংলাদেশি কোম্পানি দিয়ে সফটওয়্যারগুলো ডেভেলপ করা হবে। দেশীয় সফটওয়্যার বাজারকে উৎসাহিত করার পাশাপাশি ইন্ডাস্ট্রি এবং অ্যাকাডেমিয়ার মধ্যে সহযোগিতার পরিবেশ সূচনা করা ছিল এই প্রকল্পের অন্যতম প্রধান উদ্দেশ্য। ২০১৭ সালের ৪ জানুয়ারি জাতীয় অর্থনৈতিক পরিষদের নির্বাহী কমিটির (একনেক) বৈঠকে প্রকল্পটি অনুমোদিত হয়।
প্রকল্পের সঙ্গে বুয়েটের সম্পৃক্ততা:
প্রতিবেদনের শুরুতেই উল্লেখ করা হয়েছে: “বাংলাদেশ প্রকৌশল বিশ্ববিদ্যালয়ের (বুয়েট) হাতে রয়েছে পুরো প্রকল্পটি”– যা খুবই বিভ্রান্তিকর একটি তথ্য। প্রকৃতপক্ষে উল্লিখিত ১৬টি সফটওয়্যার এর প্রত্যেকটি উন্নয়নের কাজই নিম্নলিখিত চারটি ধাপে সম্পন্ন হচ্ছে এবং হবে-
১। উক্ত সফটওয়্যার এর স্পেসিফিকেশন তথা টেন্ডার প্রক্রিয়ার জন্য টার্মস অব রেফারেন্সেস (টিওআর) প্রস্তুতকরণ। অতঃপর প্রকল্প অফিস উন্মুক্ত টেন্ডার প্রক্রিয়া শুরু করবে।
২। টেন্ডারে দাখিলকৃত প্রস্তাবসমূহ মূল্যায়ন
৩। মূল্যায়ন শেষে নির্বাচিত প্রস্তাব দাখিলকারী কোম্পানি কর্তৃক সফটওয়্যারটি উন্নয়ন
৪। উন্নয়নকৃত সফটওয়্যারটি মূল্যায়ন (টেস্টিং) এবং স্পেসিফিকেশন অনুযায়ী বুঝে নেয়া
উল্লেখ্য যে, সিএসই, বুয়েট এর কতিপয় সম্মানীয় শিক্ষক নিয়ে গঠিত একটি টিম উপরের ১নং কাজটি ১৬টি কম্পোনেন্টের জন্যই সম্পন্ন করেন। উপরের ২নং কাজটির জন্য ক্রয়কারী কর্তৃপক্ষ হিসাবে বিসিসি এর একটি টেন্ডার মূল্যায়ন কমিটি গঠিত হয়, যাতে সরকারি নিয়মানুযায়ী বহিঃ এবং বিশেষজ্ঞ সদস্য হিসাবে বুয়েট, ঢাবি, পরিকল্পনা মন্ত্রণালয়, ইত্যাদি সংস্থা হতে প্রতিনিধিবৃন্দ দায়িত্ব পালন করেন।
১৬টির মাঝে কোন কম্পোনেন্টেই বুয়েট সফটওয়্যার উন্নয়ন, অর্থাৎ ৩ নং কাজে সম্পৃক্ত নেই। ১৬টির কিছু কিছু কম্পোনেন্টে (মেশিন লার্নিং সংশ্লিষ্ট গবেষণা) সিএসই, বুয়েট টেস্টিং (উপরের ৪নং কাজ) এ যুক্ত থাকলেও সবগুলোতে নেই। উল্লেখ্য যে, এইসব কম্পোনেন্ট টেস্টিং অংশে বুয়েটের যুক্ত থাকার সিদ্ধান্ত সফটওয়্যার উন্নয়ন এর জন্য প্রস্তাব দাখিলকারী কোম্পানি নির্বাচিত হবার অনেক পূর্বেই গৃহীত হয়। কোন সফটওয়্যার কোম্পানি কাজ পাবে সেই ব্যাপারে টেন্ডার মূল্যায়ন কমিটির সিদ্ধান্তই সর্বোচ্চ, যেখানে বুয়েট প্রাতিষ্ঠানিকভাবে জড়িত নয়, অন্যান্য প্রতিষ্ঠানের মতোই একজন প্রতিনিধি সদস্য হিসেবে অংশ নেন। কাজেই, “বাংলাদেশ প্রকৌশল বিশ্ববিদ্যালয়ের (বুয়েট) হাতে রয়েছে পুরো প্রকল্পটি” এই বক্তব্যটি সম্পূর্ণ ভুল এবং ভিত্তিহীন।
তাছাড়া প্রতিবেদনে দাবি করা হয়েছে যে “পরবর্তীতে বুয়েটের কয়েকজন শিক্ষক টার্মস অব রেফারেন্সেস (টিওআর) লেখার নাম করে মূল্যায়ন কমিটিও নিয়ন্ত্রণ করতে শুরু করেন”– যা পুরোপুরি অসত্য এবং আশা করি উপরের আলোচনার মাধ্যমে তা আপনার নিকট পরিষ্কার হয়েছে।