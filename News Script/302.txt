<source>jugantor</source>
উগ্রবাদ বা জঙ্গিবাদ মোকাবিলায় বাংলাদেশের প্রিন্ট ও ইলেকট্রনিক মিডিয়াকে সতর্কভাবে সংবাদ পরিবেশনের আহ্বান জানিয়ে ঢাকা মেট্রোপলিটন পুলিশের (ডিএমপি) অতিরিক্ত কমিশনার ও কাউন্টার টেরোরিজম ইউনিটের প্রধান মনিরুল ইসলাম (সিটিটিসি) প্রধান বলেন, গ্লোবাল টেরোরিজম ইনডেক্সে সন্ত্রাসবাদের ঝুঁকি থেকে ছয় ধাপ কমে বাংলাদেশ ৩১ নম্বরে এসেছে। সবার একাগ্রতায় ধীরে ধীরে বাংলাদেশে উগ্রবাদের ঝুঁকি কমছে। এতে আছে মিডিয়ার ভূমিকা, প্রশাসনের দক্ষতাসহ বেশকিছু উপকরণ। শনিবার দুপুরে জাতীয় প্রেস ক্লাবে সেন্টার ফর সোশ্যাল অ্যাডভোকেসি অ্যান্ড রিসার্চ ফাউন্ডেশন (সিসার্ফ) আয়োজিত ‘উগ্রবাদ রোধে গণমাধ্যমের ভূমিকা’ শীর্ষক সেমিনারে তিনি একথা বলেন।
তিনি আরও বলেন, জনমনে আতঙ্ক সৃষ্টি ও দৃষ্টি আকর্ষণ করাটাই সন্ত্রাসবাদীদের কাছে মুখ্য। তারা ম্যাক্সিমাম মিডিয়া কভারেজকে টার্গেট করে আক্রমণের চেষ্টা করে থাকে। এক্ষেত্রে টেরোরিজম দমনে মিডিয়ার সহযোগিতা পুলিশের জরুরি।
মিডিয়া প্রচার পাওয়া নিয়ে অতীতের সন্ত্রাসী কর্মকাণ্ড সম্পর্কে মনিরুল ইসলাম বলেন, ২০০৫ সালে তাদের উপস্থিতি মানুষের মধ্যে জানান দিতে দেশের ৬৩ জেলায় সিরিজ বোমা হামলা চালিয়েছিল। তারা মিডিয়ার প্রয়োজন মনে করে কয়েকটি কারণে। যেমন- দায় স্বীকার, জনগণকে তাদের অস্তিত্ব জানানো, আতঙ্কিত করা, ত্রাস সৃষ্টি করাসহ তাদের মেসেজ পৌঁছে দিতে। মিডিয়ার মাধ্যমে তারা হামলার কারণ প্রচার করছে। প্রচারের মাধ্যমে তাদের সাপোর্টারদের কাছে মেসেজ পৌঁছে দেয়া ও পটেনশিয়াল সাপোর্টারদের দলে ভেড়ানোর কাজ করছে। তারা টার্গেট হিসেবে সিম্বলিক ও আইকনিক টার্গেটকে বেছে নেয়। এক্ষেত্রে তারা নারীদেরও ব্যবহার করে থাকে। তিনি আরও বলেন, সন্ত্রাসবাদীরা যেভাবে প্রচার চায় সেভাবে প্রচার না পেলে মিডিয়ার বিপক্ষে চলে যায়। এক্ষেত্রে তারা সংবাদকর্মীদেরও টার্গেট করে থাকে। আমরা মিডিয়ার ভূমিকাকে অনেক বড় করে দেখি। আমরা মানুষকে সতর্ক বা সচেতন করতে মিডিয়ার সহযোগিতা নিয়ে থাকি।
বিশ্বে যারা কাউন্টার টেরোরিজম নিয়ে কাজ করেন তারা মিডিয়ার বিভিন্ন প্রিকশনস দিয়েছেন উল্লেখ করে মনিরুল ইসলাম বলেন, প্রিকশনসগুলোতে সন্ত্রাসবাদ নিয়ে প্রচার বিমুখ থাকতে বলা হয়েছে, সন্ত্রাসীদের মিডিয়ায় প্রচারের মাধ্যমে ভিলেন হিসেবে উপস্থাপন করা যাতে কেউ উৎসাহিত না হয়, যে কোনো সন্ত্রাসী দমন অভিযান লাইভ টেলিকাস্ট না করা, হোস্টেজ সিচুয়েশনে প্রচারের ক্ষেত্রে হোস্টেজদের পরিচয়সহ নানা কিছু প্রচার না করা এবং সন্ত্রাসবাদের বিপক্ষে জনমত গঠন করা। জনগণকে ইনফর্ম করতে মিডিয়ার দায়িত্ব রয়েছে। সেক্ষেত্রে সবকিছু বিবেচনা করতে হবে।
তিনি জানান, গ্লোবাল টেরোরিজম ইনডেক্সে ঝুঁকির দিক থেকে বিশ্বের অন্যান্য দেশের চেয়ে বাংলাদেশ এগিয়ে আছে। ২০১৭ সালে বাংলাদেশ ছিল ২১তম দেশ। ওই সময় পাকিস্তান ও ভারত ১০ এর মধ্যে ছিল। ২০১৮ সালে এসে যে রিপোর্ট প্রকাশ করা হয়, সেখানেও বাংলাদেশের অবস্থান দাঁড়ায় ২৫-এ। অর্থাৎ আরও চার ধাপ এগিয়ে যায়। ২০১৯ সালের প্রতিবেদনে এসে বাংলাদেশ আর ছয় ধাপ এগিয়ে ৩১তম হয়। যেখানে যুক্তরাষ্ট্র ও যুক্তরাজ্যসহ বিশ্বের অনেক দেশই পেছনে আছে।