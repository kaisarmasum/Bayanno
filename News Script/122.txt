যুক্তরাষ্ট্র প্রেসিডেন্ট ডোনাল্ড ট্রাম্প আসবেন। লাখ লাখ মানুষের সামনে আগামী সোমবার উদ্বোধন করবেন স্টেডিয়ামের। আনুষ্ঠানিকভাবে বিশ্বের সবচেয়ে বড় ক্রিকেট স্টেডিয়ামের স্বীকৃতি পেয়ে যাবে আহমেদাবাদের সর্দার পাতিল স্টেডিয়াম। এমন আশায়ই হয়তো দিন গুনছেন ভারতের অনেক মানুষ। দেশটির প্রধানমন্ত্রী নরেন্দ্র মোদিও কি গুনছেন না? আহমেদাবাদ যে তাঁরই এলাকা! কিন্তু স্টেডিয়ামটা উদ্বোধনের আগেই পড়েছে বিতর্কের মুখে। ভারতে অনেক আন্তর্জাতিক স্টেডিয়াম থাকার পরও এত খরচের মচ্ছব করে এমন একটা স্টেডিয়াম বানানোর কী দরকার ছিল, এ নিয়ে প্রশ্ন অনেকের। আবার অনেকের সংশয়, যতটা না দরকার, তার চেয়ে বেশি দেখনদারির জন্য স্টেডিয়ামটা বানাতে এত আগ্রহ ছিল মোদির। আহমেদাবাদ যে রাজ্যের সবচেয়ে বড় শহর, সেই গুজরাট যে মোদির নিজের এলাকা! এটিকে তাই বলা হচ্ছে মোদির ‘ভ্যানিটি’ প্রকল্প। কী আছে স্টেডিয়ামটাতে? ১০ কোটি ডলার খরচ করে বানানো স্টেডিয়ামটির ধারণক্ষমতা ১ লাখ ১০ হাজার। এত দিন বিশ্বের সবচেয়ে বড় ক্রিকেট মাঠের মুকুট মাথায় পরে রাখা ১ লাখ ধারণক্ষমতার মেলবোর্ন ক্রিকেট গ্রাউন্ডকে ছাড়িয়ে যাবে এটি। পুরো নিখুঁতভাবে বৃত্তাকার হবে স্টেডিয়ামটি। প্রতিটি আসন ভারতের জার্সির রঙে রাঙানো। দাবি করা হচ্ছে, স্টেডিয়ামের প্রতিটি আসন বা প্রতিটি কোণ থেকেই খেলা দেখা যাবে কোনো বাধা ছাড়াই। চারটি ড্রেসিংরুম থাকবে স্টেডিয়ামটিতে, একটি অলিম্পিক গেমসের পুলগুলোর প্রমাণ সুইমিং পুলও থাকবে। ক্রিকেট নিয়ে যুক্তরাষ্ট্র প্রেসিডেন্ট ডোনাল্ড ট্রাম্পের আগ্রহ আছে বলে কখনো প্রমাণ পাওয়া যায়নি, কিন্তু প্রেসিডেন্ট হিসেবে তাঁর প্রথম ভারত সফরের সুবিধাটা নিচ্ছেন মোদি। ২০১৪ সালে ভারতের প্রধানমন্ত্রীর আসনে বসার পর থেকে চীনের প্রেসিডেন্ট শি জিনপিং, জাপানের প্রধানমন্ত্রী শিনজো আবে, ইসরায়েলের প্রধানমন্ত্রী বেঞ্জামিন নেতানিয়াহুকেও আহমেদাবাদ নিয়ে গেছেন মোদি। এই সর্দার পাতিল স্টেডিয়ামকে (অন্য নাম মোতেরা স্টেডিয়াম) নতুন করে আবার বানানোর ইচ্ছা অবশ্য মোদির নতুন নয়। গুজরাটের মুখ্যমন্ত্রী থাকার সময়েই ২০০৯ সাল থেকে পাঁচ বছর গুজরাট ক্রিকেট অ্যাসোসিয়েশনের (জিসিএ) প্রধান ছিলেন মোদি, এই স্টেডিয়ামের স্বপ্ন দেখেছেন তখন থেকেই। জিসিএ-র বর্তমান প্রধান ভারতের মুখ্যমন্ত্রী অমিত শাহ। জিসিএ-র নাম প্রকাশে অনিচ্ছুক এক ঊর্ধ্বতন কর্মকর্তা এএফপিকে বলেছেন, ‘সবচেয়ে বড় ক্রিকেট স্টেডিয়াম বানানো অমিত শাহ আর মোদিজির স্বপ্ন ছিল। এখন যেহেতু সেটা হয়ে গেছে, আমি নিশ্চিত বিসিসিআই (ভারতীয় ক্রিকেট বোর্ড) আইপিএলসহ বড় ম্যাচগুলো এই স্টেডিয়ামেই রাখবে।’