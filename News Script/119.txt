<source>kalerkantho</source>
অমর একুশের বইমেলায় প্রকাশিত হয়েছে কথাসাহিত্যিক ও সাংবাদিক ইমন চৌধুরীর নতুন ৪ বই। ইমন চৌধুরী লেখালেখি করছেন এক যুগেরও বেশি সময় ধরে। দেশের শীর্ষস্থানীয় দৈনিক পত্রিকায় নিয়মিত লিখে থাকেন তিনি। মূলত হাসির গল্প লিখে জনপ্রিয়তা অর্জন করলেও বর্তমানে কথাসাহিত্যিক হিসেবেই পাঠকমহলে বিশেষভাবে সমাদৃত। এবারের মেলায় প্রকাশিত হয়েছে লেখকের ৪ নতুন বই। 
অন্তহীন : প্রতিবারের মতো এবারের বইমেলায়ও প্রকাশিত হয়েছে ইমন চৌধুরী'র নতুন উপন্যাস। উপন্যাসের নাম 'অন্তহীন'। প্রকাশ করেছে সাহিত্যদেশ (স্টল নম্বর ২৩৪-২৩৫)। ৫ ফেব্রুয়ারি থেকে একুশের বইমেলায় লেখকের নতুন এ উপন্যাসটি পাওয়া যাচ্ছে। নতুন উপন্যাস নিয়ে এক আলাপচারিতায় লেখক বলেন, ‘‘উপন্যাসের প্রধান চরিত্র শুভ্রা। মফস্বল শহরের এক প্রত্যন্ত জনপদ কাঞ্চনপুর থেকে শুভ্রাই প্রথম ঢাকা বিশ্ববিদ্যালয়ে ভর্তির সুযোগ পায়। গোটা কাঞ্চনপুরে এই প্রথম কোনো মেয়ে ভর্তি হলো ঢাকা বিশ্ববিদ্যালয়ে। শুভ্রা স্বপ্ন দেখে একদিন অনেক বড় হবে। কিন্তু ঢাকায় এসে বুঝতে পারে, এ যেন এক কাচের শহর! যেখানেই পা ফেলে কেবল রক্তাক্ত হতে হয়! বিশাল ঢাকায় শুভ্রার একা টিকে থাকার লড়াইয়ের গল্প ‘অন্তহীন’। বিশ্ববিদ্যালয়ের হলে তার সিট পাওয়ার সংগ্রামের গল্প ‘অন্তহীন’। সামান্য ঘড়ির দোকানদার বাবাকে খানিকটা আর্থিক মুক্তি দিতে তার টিউশনিতে জড়ানো এবং এসবের মাঝেই শুভ্রার জীবনে ধীর পায়ে এগিয়ে আসা গন্তব্যহীন প্রেমের গল্প ‘অন্তহীন’।’’
উপন্যাসটির প্রচ্ছদ করেছেন প্রবীর চক্রবর্ত্তী। ১১২ পৃষ্ঠার এ উপন্যাসটির মূল্য ১৬০ টাকা। 
‌
দীকিকা পাড়ুকোনকে ভালোবেসেছিল রশিদ : দশটি ছোট গল্প নিয়ে প্রকাশিত হয়েছে লেখকের নতুন গল্পগ্রন্থ 'দীপিকা পাড়ুকোনকে ভালোবেসেছিল রশিদ'। বইটি প্রকাশ করেছে 'দেশ পাবলিকেশন্স'। এ বইয়ের অধিকাংশ গল্পই দেশের শীর্ষস্থানীয় জাতীয় দৈনিক পত্রিকা এবং অনলাইন সংবাদ মাধ্যমে প্রকাশিত। বিভিন্ন সময় লেখা গল্পগুলোর বিষয়বস্তু সম্পর্কে লেখক বলেন, 'মূলত মানুষের মনোজগতের জটিলতা, কৈশোরের মোহ, প্রেম, মাটি থেকে বিচ্ছিন্ন হওয়ার যন্ত্রণা- এ বিষয়গুলো ফুটে উঠেছে গল্পগুলোতে।'
বইটির প্রচ্ছদ করেছেন সোহানুর রহমান অনন্ত। মূল্য ১৬০ টাকা।
সেরা ৫০ হাসির গল্প : এছাড়া মেলায় প্রকাশিত হয়েছে ইমন চৌধুরীর বিভিন্ন সময় লেখা হাসির গল্পের সংকলন 'সেরা ৫০ হাসির গল্প'। বইটি প্রকাশ করেছে 'বাংলাপ্রকাশ'। মেলার শেষ সপ্তাহে পাঠকরা হাতে পাবেন লেখকের নতুন এ বইটি। বইটির প্রচ্ছদ করেছেন ধ্রুব এষ। 
মোটু ভূতের আস্তানা : ছোটদের জন্য এবারের মেলায় লেখকের একমাত্র বই 'মোটু ভূতের আস্তানা'। বইটি প্রকাশ করেছে 'কথাপ্রকাশ'। এটি ছোটদের গল্পের বই। বইটির প্রচ্ছদ করেছেন কাওছার মাহমুদ। মেলার দ্বিতীয় সপ্তাহ থেকে বইটি পাওয়া যাবে একুশের বইমেলায়।
এছাড়া দেশের যে কোনো প্রান্ত থেকে রকমারি.কম-এর মাধ্যমেও ঘরে বসে বইগুলো সংগ্রহ করতে পারবেন পাঠকরা।