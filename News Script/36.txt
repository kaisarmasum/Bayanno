প্রতিটা কফিশপের জনপ্রিয়তম আইটেম ক্যাপাচিনো। এই এক কাপ ক্যাপাচিনো যেমন মন–মস্তিষ্ককে সজাগ করে, তেমন ক্যাফেইনপ্রেমী হিসেবেও আপনার হাবভাবকে দারুণভাবে ফুটিয়ে তুলতে পারে। কিন্তু শীত তো গেছে, এখন জ্যাম–ঝঞ্ঝাট পেরিয়ে কফিশপে যাওয়ার ঝক্কি নিতে হয়তো সব সময় মন চাইবে না। তাই বাড়িতেই দোকানের মতো ক্যাপাচিনো বানানোর কায়দাটা শিখে নিন। ক্যাপাচিনোতেও লাগে মাত্র ২ টেবিল চামচ গরম পানি। এর সঙ্গে ১ চা–চামচ ইনস্ট্যান্ট কফি। চিনিতে যাঁরা অভ্যস্ত, তাঁরা ১ চা–চামচ চিনি নিয়ে নিন। ক্যাপাচিনোর স্বাদ বাড়ে এর ফেটানোতে। যত দারুণভাবে কফি, চিনি আর গরম পানি দিয়ে ফেটা হবে, ততই আনন্দ পাবে আপনার স্বাদগ্রন্থি, কফিতেও আসবে দারুণ রং। মিশ্রণ ভালোভাবে মেশাতে পারলে দেখবেন দোকানও হার মানবে বাড়ির ক্যাপাচিনোর সামনে। ক্যাপাচিনো ফুলেফেঁপে উঠবে ফোমে। ভালোভাবে ফেটতে ফেটতে যখন হাত ধরে আসবে, তখন একটু বিশ্রাম নিয়ে ১ কাপ দুধ বৈদ্যুতিক কফি মেকারে ২–৩ মিনিট গরম করে নিন। গরম দুধটুকু একটি তাপনিয়ন্ত্রক কাচের বোতলে ভরে ভালোভাবে ঝাঁকিয়ে নিন। এটা করতে করতেও যখন হাত ধরে আসবে, বুঝবেন এটাও তৈরি ফোমে ভরপুর ক্যাপাচিনো তৈরির জন্য। এবার হাতকে বিশ্রাম দিয়ে আস্তে আস্তে একটু ওপর থেকে আগে ফেটানো কফির মগে গরম দুধ ঢালুন। ঢালার পরই বুঝতে পারেন বোতল ঝাঁকানোয় কতটা সফল আপনি। যত বেশি ফোম, ততটাই সফল। এবার কফির ওপরের অংশে ছাঁকনি দিয়ে একটু শুকনা কফির গুঁড়া ছড়িয়ে দিন, আর গরম–গরম সার্ভ করুন ক্যাপাচিনো। যাদের কাছে মনে হয় দুধে, ক্রিমে কিংবা চকলেটের ভিড়ে হারিয়ে যায় কফির আসল স্বাদ, তাঁরা বাড়িতেই চেষ্টা করতে পারেন ব্ল্যাক কফি। এর জন্য লাগবে এক কাপ পানি, আধা চা–চামচ কফি আর বাদামি চিনি ১ চা–চামচ। এই তিনে এক সঙ্গে মিলিয়ে কফির কড়া স্বাদ দিয়ে দিনকে করে তুলুন চাঙা আর ফুরফুরে।
দোকানে দোকানে এই ক্যারামেল মোহিতো ফ্র্যাপের বেশ কদর। কিন্তু দোকানে মেনুতে যে দাম লেখা থাকে, তা দেখে অনেকেই আর সাহস করে এগোতে পারেন না। তাই সাহস করে এই ক্যারামেল মোহিতো ফ্র্যাপে বানানোর দায়িত্ব নিজ হাতেই তুলে নিন।
যে পরিমাণ দাম লেখা থাকে কফিশপের মেনুকার্ডে, বাড়িতে বানাতে গিয়ে দেখবেন, এ তো তেমন আহামরি কোনো বিষয়ই না। সত্যিই তা–ই। মাত্র ১ টেবিল চামচ গরম পানি লাগবে। আর তাতে মেশাতে হবে ১ চা–চামচ ইনস্ট্যান্ট কফি। ভাবছেন এক চামচ পানিতে এক চামচ কফি দিয়ে মনের তেষ্টা মিটবে কেমন করে? তাঁদের জন্য বলে রাখি, এই দুইয়ের সঙ্গে এরপরে ব্লেন্ডারে মেশাতে হবে ১/৩ কাপ চকলেট মিল্ক।