<source>kalerkantho</source>
বিশ্বকাপজয়ী অধিনায়ককে নবম-দশম শ্রেণির ছাত্র হিসেবে পেয়েছিলেন রউফ। তাঁর কাছেই জানা গেল, ‘আকবরের মধ্যে খুব একস্ট্রা-অর্ডিনারি কোনো ব্যাপার ছিল না। শামীম হোসেনকে  যেমন প্রথম দিন থেকে দেখেই মনে হয়েছিল যে সে বিশেষ প্রতিভা। আকবরকে আমার চোখে পড়ে আরো ১৫ দিন পরে।’ ক্রিকেট দক্ষতা নয়, আকবর সেসময়কার অধ্যক্ষের নজরে এসেছিলেন ভাবনা-চিন্তা করে কথা বলার পরিণিতিবোধের প্রমাণ দিয়ে। রউফের কাছ থেকেই জানা যায়, ‘আমি ওকে বলব নম্র, ভদ্র, মার্জিত। ওর কথা ওর বন্ধু-বান্ধবরা শুনত, কারণ ও অনেক ভাবনা-চিন্তা করে কথা বলত। সব শিক্ষকই আকবরকে পছন্দ করত।’ ২০১৮-র অনূর্ধ্ব-১৯ বিশ্বকাপকে সামনে রেখে যে যুবদল তৈরি করছিল বিসিবি, তাতেও একটা পর্যায়ে এসেছিল আকবরের নাম। কিন্তু সেবার চূড়ান্ত দলে তাঁর জায়গা হয়নি। এবারের বিশ্বকাপের দলে তাঁর জায়গা পাওয়ার ব্যাপারটা নিয়ে স্মৃতিচারণা করে রউফ বললেন, ‘বিকেএসপিতে আসা জুনিয়র নির্বাচক এহেসানুল হক সেজানকে বোধহয় বলেছিলাম আকবরের কথা। এরপর তো মাঠের খেলায় সে নিজেকে প্রমাণই করল।’ আগের বিশ্বকাপের দলের জন্য বিবেচনায় থাকা আকবর পরবর্তী আসরের জন্য বেশি বয়সী হয়ে যাবেন, এ রকম একটা ধারণা থেকেই এবারের বিশ্বকাপের দল গঠনের সময় আকবরের কথা বিবেচনায় আসেনি। বিকেএসপিতে সেই দুটো ম্যাচের পর তাঁর বয়স নির্ধারণী পরীক্ষা হয় এবং শিক্ষাপ্রতিসমানের সনদপত্রও পাঠানো হয় বিসিবিতে। তাতে দেখা যায়, এবারের বিশ্বকাপে খেলার যোগ্যতা আছে আকবরের। এরপরই অনূর্ধ্ব-১৯ দলের স্কোয়াডে ঢুকে যান আকবর, পরের গল্পটা তো সবারই জানা। 
গত মৌসুমে প্রিমিয়ার লিগ ক্রিকেটে খেলা বিকেএসপি দলেও শুরুতে অধিনায়ক ছিলেন আব্দুল কাইয়ুম, কয়েকটা ম্যাচ পরই নেতৃত্বে চলে আসেন আকবর। অনূর্ধ্ব-১৯ দলেও তা-ই। ২০১৮ সালের যুব বিশ্বকাপ দলের রাডারে আসার পরও নিউজিল্যান্ডের বিমানে চড়ার সুযোগ হয়নি। পরের বিশ্বকাপের দলেও ঢুকেছেন হঠাৎ করে, এরপর তৌহিদ হৃদয়ের কাছ থেকে নেতৃত্বের ব্যাটনটাও চলে আসে তাঁর হাতে। অতীতের সেই দিনগুলোর কথা এই সোনালি সময়েও ভুলে যাননি আকবর, ‘দেখুন, গতবার তো আমি ছিলাম না। এবারও আমি ছিলাম না। কিন্তু বিকেএসপিতে একটা প্রস্তুতি ম্যাচ হয় অনূর্ধ্ব-১৯ দলের সঙ্গে। বিকেএসপি থেকে খেলার সুযোগ পাই। সেখানে ভালো খেলি। সেখান থেকে নির্বাচক হান্নান স্যার এবং বাকিরা আমাকে সুযোগ দেন। এর পর থেকে আর পেছনে তাকাতে হয়নি। যেখানে খেলেছি সেখানেই পারফরম করার চেষ্টা করেছি। সেখান থেকেই আস্তে আস্তে উঠে যাওয়া এবং শেষ পর্যন্ত বিশ্বকাপ। পুরো যাত্রাটা ভালো ছিল।’
আফগানিস্তান অনূর্ধ্ব-১৯ দলের তাই একটা ধন্যবাদ বোধহয় পাওনা। তারা যদি বাংলাদেশ অনূর্ধ্ব-১৯ দলকে দেশে এসে না হারিয়ে যেত, তাহলে হয়তো বিকেএসপিতে যাওয়া হতো না প্রস্তুতি ম্যাচ খেলতে। খেলা হতো না আকবরেরও আর ফাইনালে তাঁর ৪৩ রানের ইনিংসটা না থাকলে তো জেতা হয় না বিশ্বকাপও!