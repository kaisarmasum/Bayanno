<source>kalerkantho</source>
শিনচিয়ানে সেমিনার আয়োজনের বিশেষ কারণ রয়েছে। প্রদেশটি নানা কারণে বিশেষভাবে গুরুত্বপূর্ণ। এই প্রদেশের সঙ্গে রয়েছে আট দেশের দীর্ঘ পাঁচ হাজার ৭০০ কিলোমিটারের সীমান্ত। চীনের সীমান্তবর্তী দেশগুলো হচ্ছে মঙ্গোলিয়া, রাশিয়া, কাজাখস্তান, কিরগিজস্তান, আফগানিস্তান, পাকিস্তান ও ভারত। ১৬ লাখ ৬০ হাজার বর্গকিলোমিটার আয়তনের বৃহত্তর এই প্রদেশটির জনসংখ্যা প্রায় দুই কোটি ৫০ লাখ। অধিকাংশই মুসলমান। এ ছাড়া খ্রিস্টান, বৌদ্ধসহ বিভিন্ন সংখ্যালঘু সম্প্রদায়ের বসবাস এই প্রদেশে। চীনের কাছেও প্রাকৃতিক সম্পদে ভরপুর প্রদেশটির গুরুত্ব সর্বাধিক। তা ছাড়া চীন যে সিল্ক রোডের মহাপরিকল্পনা নিয়ে কাজ শুরু করেছে তার মূল কেন্দ্রস্থল শিনচিয়ান।
অমিত সম্ভাবনার এই প্রদেশটিকে টার্গেট করে জঙ্গি-সন্ত্রাসীরা। ঘটতে থাকে একের পর এক অঘটন! দুশ্চিন্তায় পড়ে চীন। তাদের এত এত উন্নয়ন! কী হবে তার পরিণতি? শুরু হয় সন্ত্রাস-জঙ্গিবাদ মোকাবেলার কৌশল নিয়ে চিন্তাভাবনা।
এখনো বিশ্বজুড়ে ভয়ংকর এক হুমকির নাম সন্ত্রাস-জঙ্গিবাদ। পৃথিবীর এমন কোনো দেশ নেই যে এর থেকে মুক্ত রয়েছে। সব দেশই কমবেশি সন্ত্রাসের শিকার হয়েছে কিংবা সন্ত্রাসী হামলার ঝুঁকিতে রয়েছে।
নিউ ইয়র্কের টুইন টাওয়ারে সন্ত্রাসী হামলার পর যুক্তরাষ্ট্র পাল্টা ব্যবস্থা নিতে গিয়ে আফগানিস্তান ও ইরাককে ধ্বংসের দ্বারপ্রান্তে নিয়ে গেছে। সেখানে এখনো মানুষ আতঙ্ক নিয়ে ঘুমাতে যায়। আবার আতঙ্কের মধ্যেই ঘুম ভাঙে। এখন যে অবস্থা হয়েছে তাতে সন্ত্রাস-জঙ্গিবাদের মূলোৎপাটন করা অত্যন্ত কঠিন। তবে এ ক্ষেত্রে চীন ভিন্ন কৌশল নিয়েছে।
চীনে নব্বইয়ের দশক থেকে সন্ত্রাসী হামলার ঘটনা ঘটছে। চীন সরকারের দেওয়া এক হিসাবে জানা গেছে, ১৯৯০ থেকে ২০১৬ সাল পর্যন্ত চীনের শিনচিয়ান প্রদেশসহ অন্যান্য অঞ্চলে প্রায় চার হাজার সন্ত্রাসী হামলা হয়। কোনো কোনো এলাকায় রায়টের ঘটনাও ঘটে। জঙ্গিবাদের প্রভাব বিস্তারের জন্য অনেককে গলা কেটে, আবার কাউকে কাউকে কাছ থেকে গুলি করে হত্যা করা হয়। এতে বেশির ভাগ ক্ষতির শিকার হয়েছে সে দেশের সাধারণ মানুষ। এসব সন্ত্রাসী কর্মকাণ্ডে ভীতসন্ত্রস্ত হয়ে ওঠে শান্তিপ্রিয় মানুষ। তারা এর থেকে পরিত্রাণ চেয়েছে।
চীনের পুলিশ ও গোয়েন্দা বাহিনী জঙ্গি ও সন্ত্রাসীদের ধরতে বেশ কিছু অভিযান চালিয়েছে। এসব অভিযানে অনেক জঙ্গি-সন্ত্রাসী গ্রেপ্তার হয়। তাদের কাছ থেকে বিপুল পরিমাণ আগ্নেয়াস্ত্রও উদ্ধার করা হয়।
জঙ্গিদের এসব নেতিবাচক কর্মকাণ্ড সম্পর্কে সাধারণ মানুষকে জানাতে প্রদর্শনীর আয়োজন করা হয়। প্রদর্শনীতে জঙ্গিদের নির্মমতার কিছু তথ্যচিত্রও প্রদর্শিত হয়। সেই কর্মকাণ্ড যে কতটা নির্মম ছিল, তা না দেখলে কেউ উপলব্ধি করতে পারবে না।