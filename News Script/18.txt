আত্ম-উন্নয়নমূলক বই বিক্রি বেশি হচ্ছে, এতে সাহিত্যের ক্ষতি হবে কি না! একজন সাংবাদিক বইমেলায় এ প্রশ্নও করলেন, এ ধরনের বই প্রকাশে নিয়ন্ত্রণ আরোপ করা উচিত কি না! আমার উত্তর ছিল, কোনো বই প্রকাশই সাহিত্যের ক্ষতি করতে পারে না। যেকোনো ধরনের নিয়ন্ত্রণ, নিষেধাজ্ঞা শিল্পের জন্য, সাহিত্যের জন্য ক্ষতিকর। কিন্তু আমাদের বেশি করে সাহিত্য পড়া উচিত। আত্ম-উন্নয়নমূলক বই, যেমন সাফল্যের সহজ উপায়, কী করে আপনি ১৮০ দিনে কোটিপতি হতে পারেন, প্রতিপত্তি ও বন্ধুলাভ—এ ধরনের বই পশ্চিমা দেশগুলোয় প্রচুর বের হয় এবং সেসব প্রচুর বিক্রিও হয়। যিনি সফল হওয়ার পরামর্শ দেন, অনেক সময় তিনি নিজে সফল নন (যেমন আমি), যিনি কোটিপতি হওয়ার পরামর্শ দেন, তাঁর হয়তো চুলায় হাঁড়ি ওঠে না। এ ধরনের বই পড়লে কোনো ক্ষতি আছে? উত্তর হলো, না ক্ষতি নেই। কিন্তু যে কথা বলা খুব জরুরি তা হলো কেউ যদি সাহিত্য পাঠ না করেন, গল্প, কবিতা, উপন্যাস, জীবনী, আত্মজীবনী, প্রবন্ধ, ইতিহাস, দর্শন, সমাজবিজ্ঞান না পড়েন, তাহলে তা ক্ষতির কারণ হবে। সাহিত্য মানুষের মনকে সংবেদনশীল করে, অনুভূতিকে গাঢ় করে, আমরা একটা ঝরা পালকের জন্য কাঁদি, আমাদের কাছে ‘সুখহাসি আরও হবে উজ্জ্বল, সুন্দর হবে নয়নের জল, স্নেহসুধামাখা বাসগৃহতল আরও আপনার হবে।’ বিল গেটস প্রায়ই তাঁর পড়া ১০টা বই আর তাঁর দেখা ১০টা চলচ্চিত্রের তালিকা দেন। তিনি বলেন, ছোটবেলা থেকেই তাঁর ছিল অনেক স্বপ্ন, আর সেই স্বপ্ন তিনি পেয়েছিলেন বই থেকে। তিনি এক লেখায় তাঁর স্কুলের লাইব্রেরিয়ানের কথা বলেছিলেন, যিনি তাঁকে বই পড়ার নেশা ধরিয়ে দিয়েছিলেন। মিসেস ক্যাফিএয়ার নামের ওই শিক্ষিকার অবদান তিনি তাঁর মা আর নানির সঙ্গেই কৃতজ্ঞতার সঙ্গে স্মরণ করেন। সফল হওয়ার জন্য পরিশ্রম আর অনুশীলনের কোনো বিকল্প নেই। আমরা যদি আমাদের অনূর্ধ্ব-১৯-এর বিশ্বকাপ জয়ের উদাহরণটি একটু বিশ্লেষণ করি, দেখব, সেই পুরোনো সূত্রই কাজে লেগেছে। দুই বছর আগে কুড়িজনের দল ঠিক করা হয়েছে। দেড় বছর আঠারো জনের দলটি একসঙ্গে থেকেছে, খেয়েছে, খেলেছে। তারা কঠোর পরিশ্রম করেছে। তাদের কোচ তাদের খেলার অনুশীলন করিয়েছেন, কঠোর ফিটনেস করিয়েছেন ফিজিও। তারা জিততে চেয়েছে, তাদের মধ্যে কাজ করেছে জিগীষা। আমাদের স্মরণে আসবে, জার্মানি যেবার ব্রাজিলে গিয়ে বিশ্বকাপ ফুটবল জিতল, সেবার তারা ব্রাজিলে দ্বীপ ভাড়া করে সেখানে অনেক দিন ধরে একসঙ্গে থেকে অনুশীলন করেছে। শ্রীলঙ্কা যেবার বিশ্ব ক্রিকেটে চ্যাম্পিয়ন হয়েছিল, তারা একই টিম একসঙ্গে অনেকগুলো ম্যাচ খেলেছিল। আমাদের অনূর্ধ্ব-১৬, অনূর্ধ্ব-১৪ নারী ফুটবল দল যে ভালো করে, তার কারণও তারা প্রাথমিক স্কুল থেকে ফুটবল খেলা শুরু করেছে, তারপর তাদের ঢাকায় ক্যাম্পে রেখে দেওয়া হয়, তারা একসঙ্গে থাকে, আর ক্রমাগত অনুশীলন করে।