<source>kalerkantho</source>
খেলাপি ঋণ আদায়ে দেশে কঠোর আইন করা হচ্ছে। এ আইনে যেসব ব্যাংক খেলাপি ঋণ আদায়ে ব্যর্থ হবে, তা আদায়ের ভার দেওয়া হবে সরকারের প্রস্তাবিত নতুন সংস্থা ‘অ্যাসেট ম্যানেজমেন্ট করপোরেশন’কে। সরকারের বিশেষায়িত এই আর্থিক প্রতিষ্ঠান খেলাপি আদায়ে সম্ভব সব ধরনের ক্ষমতা পাচ্ছে। প্রতিষ্ঠানটি প্রয়োজন মনে করলে ঋণখেলাপির ব্যাবসাপ্রতিষ্ঠান বিক্রি করে দিতে কিংবা লিজ দিতে পারবে। ঋণখেলাপির স্থাবর-অস্থাবর সম্পত্তি দখল, পরিচালনা পর্ষদ পরিবর্তন, ঋণ পুনর্গঠনও করতে পারবে।
খেলাপি ঋণের ক্ষেত্রে কেন্দ্রীয় ব্যাংকের পর এই প্রথম কোনো বিশেষায়িত প্রতিষ্ঠানকে এত ক্ষমতা দেওয়া হচ্ছে। এই প্রতিষ্ঠানের জন্য অর্থ মন্ত্রণালয় ও বাংলাদেশ ব্যাংক মিলে ‘বাংলাদেশ অ্যাসেট ম্যানেজমেন্ট করপোরেশন আইন, ২০২০’ নামে একটি আইনের খসড়া চূড়ান্ত করেছে। এতে এ ধরনের ক্ষমতা দেওয়ার কথা বলা হয়েছে।
খসড়া আইনটিতে পুঁজিবাজার স্থিতিশীল রাখতে করপোরেশনকে শেয়ার, বন্ড ও ডিবেঞ্চার বা মিউচুয়াল ফান্ড কিনে বিনিয়োগ করারও সুযোগ দেওয়া হয়েছে। তহবিল সংগ্রহে সেখান থেকে অর্থ তুলতে পারবে করপোরেশন।
এ ব্যাপারে অ্যাসেট ম্যানেজমেন্ট কম্পানি আইন গঠন সংক্রান্ত কমিটির প্রধান এবং অর্থ মন্ত্রণালয়ের আর্থিক প্রতিষ্ঠান বিভাগের যুগ্ম সচিব মু. শুকুর আলী কালের কণ্ঠকে বলেন, ‘যেকোনো দেশের অর্থনীতির জন্য খেলাপি ঋণ ভালো নয়। আমাদের দেশের প্রেক্ষাপটে এই আইন খুব গুরুত্বপূর্ণ হবে। ব্যাংক যেসব খেলাপি ঋণ আদায় করতে পারবে না, সেগুলো অ্যাসেট ম্যানেজমেন্ট কম্পানি আদায় করবে। এতে খেলাপি ঋণ অনেক কমে যাবে। এ জন্য অ্যাসেট ম্যানেজমেন্ট করপোরেশনকে বিশেষ ক্ষমতা দেওয়া হচ্ছে। আমরা আইনটি করতে মালয়েশিয়া, কোরিয়া, ভিয়েতনাম ও থাইল্যান্ডের আইন পর্যালোচনা করেছি। ২০০২ সাল থেকে এই চার দেশ খেলাপি ঋণ আদায়ে অ্যাসেট ম্যানেজমেন্ট আইন দিয়ে সফল হয়েছে।’