পাখির বিচরণ দেখে চিহ্নিত করা হলো ১৪টি গাছ। এবার গাছের মধ্যবর্তী অংশে বেঁধে দেওয়া হলো ১৪টি মাটির হাঁড়ি। উদ্দেশ্য, পাখির নিরাপদ আবাস। গতকাল শুক্রবার বিশ্ব ভালোবাসা দিবসে ‘পাখির জন্য ভালোবাসা’ নামের এ কর্মসূচি পালন করেছে সিলেট কৃষি বিশ্ববিদ্যালয়ের শিক্ষার্থীদের প্রাণী অধিকারবিষয়ক সংগঠন ‘প্রাধিকার’। বিশ্ববিদ্যালয় সূত্র জানায়, সিলেট কৃষি বিশ্ববিদ্যালয়ে প্রাধিকার প্রতিষ্ঠা হয় ২০১২ সালে। পাঁচ বছর ধরে এসব কর্মসূচি পালন করা হচ্ছে। প্রতিবার একেকটি স্লোগান নির্ধারণ করে পাখির জন্য ভালোবাসা কর্মসূচি পালন করা হয়। এবারের স্লোগান ছিল, ‘বাঁচাও পাখি, বাঁচাও পরিবেশ’। প্রাধিকারের সদস্যরা বলেন, ভালোবাসা দিবস শুধু প্রিয় মানুষের জন্য নয়, এ দিনে মানুষ অন্য প্রাণীর প্রতিও ভালোবাসা দেখাবে। গতকাল ক্যাম্পাসের পুরোনো ১৪টি গাছে মাটির হাঁড়ি বেঁধে পাখির প্রতি ভালোবাসা প্রকাশ করেছেন তাঁরা। প্রাধিকার সংবাদ বিজ্ঞপ্তিতে জানায়, সকাল ১০টায় বিশ্ববিদ্যালয়ের বৈশাখী চত্বরে সবাই জড়ো হন। প্রাধিকারের সভাপতি আহমেদ রাফি ও সাধারণ সম্পাদক মো. আশিকুর রহমানের সমন্বয়ে একটি দল পাখির বিচরণ দেখে গাছ চিহ্নিত করেন। গাছে বেঁধে দেওয়া হয় হাঁড়ি। এসব হাঁড়িতে যাতে পাখি সহজে বাসা বাঁধতে পারে, তারও ব্যবস্থা করা হয়। মহান রাষ্ট্রভাষা আন্দোলনের স্মৃতিজড়িত মাস ফেব্রুয়ারিতে বাংলা একাডেমি প্রাঙ্গণে ও সোহরাওয়ার্দী উদ্যানে শুরু হয়েছে অমর একুশে গ্রন্থমেলা-২০২০। জাতির জনক বঙ্গবন্ধু শেখ মুজিবুর রহমানের জন্মশতবর্ষে তাঁর স্মৃতির প্রতি উৎসর্গ করা এবারের বইমেলায় রয়েছে মোট ৫৬০টি প্রতিষ্ঠানের ৮৭৩টি ইউনিট এবং বাংলা একাডেমিসহ ৩৩টি প্রকাশনা প্রতিষ্ঠানের ৩৪টি প্যাভিলিয়ন। ছোট-বড় প্রতিটি স্টলে বিকিকিনিতে সহযোগিতা করছেন একদল দক্ষ ও চৌকস বিক্রয়কর্মী। সাধারণত বিভিন্ন শিক্ষাপ্রতিষ্ঠানের শিক্ষার্থীরা বইমেলায় খণ্ডকালীন এই কাজের সুযোগ পেয়ে থাকেন। জেনে নেওয়া যাক তাঁদের চাকরি পাওয়ার টুকরো গল্প। সোহরাওয়ার্দী উদ্যানে মুক্তমঞ্চ-সংলগ্ন প্রবেশপথ ধরে একটু এগিয়ে যেতেই দেখা মিলল আগামী প্রকাশনীর প্যাভিলিয়ন। এখানে বিক্রয়কর্মী হিসেবে কাজ করছেন মো. আসিফুল হক জয়, ঢাকা কলেজে চতুর্থ বর্ষের শিক্ষার্থী। তিনি বলেন, ‘ফেব্রুয়ারিতে পড়াশোনার চাপ কম থাকে, অবসর সময়ই কাটে। বইয়ের প্রতি সেই ছোটবেলা থেকে ভালোবাসার দরুন পরবর্তীতে আগামী প্রকাশনীর ফেসবুক পেজের মাধ্যমে জানতে পরলাম বইমেলার খণ্ডকালীন চাকরি সম্পর্কে। যথারীতি বেশ কয়েকটি প্রতিষ্ঠানে সিভি দিলাম। ডাক এল এখান থেকে। মৌখিক পরীক্ষায় টিকে চাকরি মিলল।’তাঁর মতো ১৮ জন শিক্ষার্থী আগামী প্রকাশনীর প্যাভিলিয়নে বিক্রয়কর্মী হিসেবে কাজ করছেন। এ প্রসঙ্গে কথা হয় প্রতিষ্ঠানটির শাখা ব্যবস্থাপক আমিরুল ইসলামের সঙ্গে। তিনি জানান, ‘কর্মীদের দক্ষতা যাচাই করে ২-৩ দিনের প্রশিক্ষণ শেষে আমরা মেলায় কর্মী নিয়োগ দিয়ে থাকি।