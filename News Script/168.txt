জল্পনা-কল্পনাটা চলছে বেশ কয়েক দিন ধরেই। বঙ্গবন্ধুর জন্মশতবার্ষিকী উপলক্ষে আগামী মার্চ মাসে আয়োজিত হতে যাওয়া দুটি এশিয়া একাদশ বনাম বিশ একাদশ টি-টোয়েন্টি খেলতে আসবেন ভারতের অধিনায়ক বিরাট কোহলিসহ আরও তিনজন, এমন গুঞ্জন শোনা যাচ্ছিল। সে গুঞ্জনটা আপাতত ধামাচাপা দিলেন স্বয়ং বিসিসিআই সভাপতি সৌরভ গাঙ্গুলী।
কোহলিরা আসবেন কি আসবেন না, তা নিয়ে চলতে থাকা গুঞ্জনের আগুনে সলতে দিয়েছিল খোদ হিন্দুস্তান টাইমসের মতো পত্রিকা। তাদের এক প্রতিবেদনে গতকাল লেখা হয়, শুধু কোহলিই নয়, দুটি বিশেষ টি-টোয়েন্টি খেলতে কুলদীপ যাদব, মোহাম্মদ শামি ও শিখর ধাওয়ানকে পাঠাচ্ছে ভারতীয় বোর্ড। বিসিসিআইয়ের এই সূত্রের বরাত দিয়ে তারা লিখেছিল, ‘সৌরভ গাঙ্গুলি বিসিবিকে এই চার ক্রিকেটারের নাম পাঠিয়েছেন। দল গড়ার জন্য বিসিবির এই তালিকাটা দরকার ছিল।’
সেই সৌরভ গাঙ্গুলীই আজ জানালেন, এ ব্যাপারে কোনো সিদ্ধান্তই হয়নি, ‘খেলোয়াড়দের ব্যস্ততা কী রকম, সেটার ওপর নির্ভর করে আমরা এ ব্যাপারে সিদ্ধান্ত নেব। এখনো কথাবার্তা চলছে। কিছুই নিশ্চিত নয়।’ দুটি টি-টোয়েন্টি যে আন্তর্জাতিক ম্যাচের মর্যাদা পাবে, সে ব্যাপারেও সৌরভ যে ওয়াকিবহাল, সেটা বোঝা গেছে স্পোর্টস্টারকে দেওয়া এই সাক্ষাৎকারে, ‘দুটি ম্যাচই আন্তর্জাতিক ম্যাচের মর্যাদা পাবে।’
বিসিসিআইয়ের মতো বিসিবিও মুখে কুলুপ এঁটেছে। এ ব্যাপারে বিসিবির অবস্থান, যত দেরি করে নাম প্রকাশ করা যায়, ততই ভালো। প্রধান নির্বাহী নিজাম উদ্দিন চৌধুরী গতকালকে প্রথম আলোকে বলেছেন, ‘যতক্ষণ না পর্যন্ত আমাদের সঙ্গে চুক্তি স্বাক্ষর না হবে, ততক্ষণ পর্যন্ত আমরা নাম প্রকাশ করতে পারব না। বিসিসিআই যদি বলে থাকে, তাহলে তাদের দায়িত্বে বলেছে। আমাদের একটা প্রক্রিয়া আছে, এই প্রক্রিয়া শেষ না হওয়া পর্যন্ত আমি বলতে পারছি না। আরও সময় লাগবে। কারণ, ক্রিকেটারদের থাকা না-থাকা অনেক কিছুর ওপর নির্ভর করে, চোটের ব্যাপার আছে। দেখা গেল একজন নিশ্চিত হয়েছে কিন্তু পরে আবার বাদও হয়ে যাচ্ছে। এ জন্যই আমরা চাচ্ছি একদম ম্যাচ শুরুর কাছাকাছি সময়ে গিয়ে জানাতে।’
ভারতীয় সংবাদমাধ্যমে এ দুটি ম্যাচের তারিখ বলা হয়েছে ১৮ ও ২১ মার্চ। তবে এখন পর্যন্ত যে ইঙ্গিত, তাতে ম্যাচ দুটির সম্ভাব্য তারিখ ২১ ও ২২ মার্চ।