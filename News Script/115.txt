উদ্যোক্তাদের বিশেষভাবে মূল্যায়ন করতে হবে। যে তরুণ ব্যবসা করতে চায় তাকে সাহস জুগিয়ে সম্মান জানাতে হবে। তাহলেই আরো বেশি করে কর্মসংস্থান সৃষ্টি হবে। বেকারত্ব তো কমবেই। বরং কাজের জন্য লোক পাওয়া যাবে না। বিশ্ববিদ্যালয় পাশ করে কেউ উদ্যোক্তা হতে চাইলে তাকে বিপদগামী বিবেচনা করা চলবে না। আধুনিক ব্যবসায়- বাণিজ্যে যোগাযোগ দক্ষতা, বহুভাষা জ্ঞান, তথ্যপ্রযুক্তির জুতসই ব্যবহার জানতে হয়। কাজেই ব্যবসায় ক্ষেত্রে শিক্ষিত জনবল সম্পৃক্ত হওয়া মানেই ব্যবসার প্রবৃদ্ধি আরো বেশি করে নিশ্চিত হওয়া। তাই উদ্যোক্তাদের নায়ক হিসেবে চিহ্নিত করতে পারলে চাকুরী খোঁজার উপর চাপ কমবে। মাঠ প্রশাসন কাঠামো ঠেলে সাজাতে হবে। চাকুরির আভিজাত্য নির্ভর করে কর্মপরিধি ও অবদান রাখার সুযোগের প্রাপ্যতার উপর। দেশের প্রায় সকল সরকারি সেক্টর ক্যাডার সার্ভিস দ্বারা প্রত্যক্ষভাবে নিয়ন্ত্রিত হওয়ায় ননক্যাডারগণ নিজেদের পরাধীন মনে করেন। যদিও তারাই বেশিরভাগ ক্ষেত্রে বেসিক অফিসার হিসেবে কর্ম সম্পাদন করে থাকেন। তাই সুপেরিয়র সার্ভিস প্রতিষ্ঠা করতে হবে। ক্যাডার সার্ভিস কেন্দ্রীয় প্রশাসন পরিচালনা করবে। ননক্যাডারেরা স্থানীয় প্রশাসনের নেতৃত্ত্ব দেবেন। এতে পদোন্নতি কাঠামো সহজীকরণ হবে। অফিসাররা খুশি মেজাজে আরও স্বাধীনচেতা হয়ে জনসেবা দিয়ে থাকবে। বিচার ব্যবস্থার ক্ষেত্রে স্বাধীন মেধাভিত্তিক প্রসিকিউশন সার্ভিস প্রতিষ্ঠা করতে হবে যাতে আইনজীবীদের মধ্য হতে যারা সরকারি তকমা লাগাতে চায়, তারা যেন মেধার ভিত্তিতে দক্ষ বিচার ব্যবস্থার অংশ হতে পারে। বর্তমানে পাবলিক প্রসিকিউটর, গভর্নমেন্ট প্লিডার নিয়োগ হচ্ছে ঢালাওভাবে রাজনৈতিক বিবেচনায় যেদিকে মেধাবীরা মুখ ফিরিয়ে নিচ্ছে বা সুযোগ বঞ্চিত হচ্ছে। বিভেদ ঘোচানোর চেষ্টাটা সবাইকে মিলেই করতে হবে। এ লক্ষ্যে, সমমনাদের আন্তঃপেশাজীবী সম্প্রীতি সমিতির আদলে আঞ্চলিক চর্চাকেন্দ্র প্রতিষ্ঠা করায় মনোনিবেশ করতে হবে। এ সমাজ আর কবে বুঝবে যে, আন্তর্জাতিকভাবে সুনাম কুড়াতে কিছু বিশ্বমানের খেলোয়াড় দরকার। বিনোদনের জন্য কিছু প্রতিভাবান অভিনয়শিল্পী দরকার। আর হতাশায় ভোগা তারুণ্যের জন্য প্রেরণাদায়ী বক্তা দরকার। সময়কে অক্ষরের ফ্রেমে বাধতে কিছু লেখক চাই। করোনা ভাইরাসের মত মরণঘাতী রোগের এন্টিভাইরাস আবিষ্কার করতে একদল চিকিৎসাবিজ্ঞানী দরকার। মিয়ানমারের সাথে মামলা জিততে আমাদের পড়ুয়া আইনজীবী দরকার। শুধু পুলিশ, প্রশাসক, ম্যাজিস্ট্রেট লইয়া আমরা কী করিব?
তরুণদের যেকোনো বৈধ কাজে উৎসাহ দিতে হবে। তীব্র প্রতিযোগিতার বাজারে যে যেভাবেই, যে মানেরই কর্মসংস্থান করতে পেরেছে তাঁকে স্বস্থানে যথাযথ মূল্যায়ন করতে হবে। উৎসাহ, স্বীকৃতি পেলে তাঁর উৎপাদন ক্ষমতা, কর্মস্পৃহা বৃদ্ধি পাবে। বাংলাদেশ বর্তমানে ডেমোগ্রাফিক ডিভিডেন্ড যুগে প্রবেশ করেছে। জাতি হিসেবে এই সুবিধার সর্বোত্তম ব্যবহার নিশ্চিত করতে না পারলে দেশ পিছিয়ে যাবে। এখন মোট জনসংখ্যার বিরাট অংশ কর্মক্ষম। তাদের কাজ ও কাজের পরিবেশ সৃষ্টি করে দিতে হবে। নতুবা এই বৃহৎ শক্তি বিপথে গেলে মহামারি আকার নেবে যার ক্ষতি পূরণযোগ্য হবে না।