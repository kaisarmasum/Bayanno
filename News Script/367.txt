<source>kalerkantho</source>
টেস্ট টানা ছয় ম্যাচ হারে যে খারাপ পরিস্থিতি তৈরি হয়েছে তা দূর করতে একটি জয় খুব বেশি দরকার বলে মন্তব্য করেছেন বড় ফরম্যাটে বাংলাদেশের অধিনায়ক মুমিনুল হক। মিরপুর শেরে বাংলা জাতীয় ক্রিকেট স্টেডিয়ামে আগামীকাল শনিবার থেকে শুরু হতে চলা টেস্টে মুমিনুলের নেতৃত্বে খেলবে বাংলাদেশ। এই টেস্টে জয়ই প্রধান লক্ষ্য।
সিরিজের একমাত্র টেস্টের আগে আজ মুমিনুল বলেন, 'আমি মনে করি, যদি আমরা ম্যাচটি জিততে পারি, তবে পুরো চিত্রই পাল্টে যাবে। টানা ছয় হার নিয়ে আমি মোটেও ভাবছি না। আমাদের যে খারাপ সময় যাচ্ছে, তা নিয়েই আমি বলছি। এই মূর্হুতে সবচেয়ে বেশি গুরুত্বপূর্ণ, খারাপ সময়টি শেষ করা। আমরা আশাবাদী, খারাপ সময় শেষ হবে এবং ছেলেরা যেভাবে অনুশীলন করছে সেখান থেকেই আত্মবিশ্বাসী হচ্ছি। তারা বদ্ধপরিকর নিজেদের প্রমাণের।'
মুমিনুল টেস্ট দলের নেতৃত্ব নেয়ার পর টানা তিন ম্যাচ হেরেছে বাংলাদেশ। সবগুলোই ইনিংস ব্যবধানে। তাই অধিনায়ক নিজে স্বীকার করতে না চাইলেও, তার উপর চাপ ঠিকই রয়েছে। মুমিনুল বলেন, 'আমরা খেলতে নামি, আমাদের প্রধান লক্ষ্যই থাকে ম্যাচ জয়। প্রতিপক্ষ যেই হোক-না কেন, অস্ট্রেলিয়া বা জিম্বাবুয়ে, আন্তর্জাতিক ক্রিকেট মানেই চাপ। সেই চাপের সাথে মানিয়ে নিতে হবে। আমার দৃঢ় বিশ্বাস সবাই ভালো ক্রিকেট খেলতে মরিয়া। চাপ কোনো চিন্তার বিষয় নয়।'
দুভার্গ্যজনকভাবে, অধিনায়ক হবার পর দলের সিনিয়র খেলোয়াড়দের কোনো ম্যাচেই একসাথে পাননি মুমিনুল। এবারও দলে নেই মাহমুদুল্লাহ। পাকিস্তান সফরে না যাওয়া মুশফিকুর রহিম দলে ফিরেছেন। মুশফিক দলে ফেরায় মুমিনুল অনেকটাই চিন্তামুক্ত, 'অধিনায়ক হিসেবে যদি একসাথে কোন সিনিয়র খেলোয়াড়কে দলে না পান, তবে অস্বস্তি বোধ করবেন। তাই মুশফিকের ফিরে আসাটা স্বস্তির বিষয়। তার ফিরে আসাটা আমাদের ব্যাটিংকে শক্তিশালী করেছে এবং আমাদের আত্মবিশ্বাসী করে তুলেছে।''