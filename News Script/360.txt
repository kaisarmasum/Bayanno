<source>kalerkantho</source>
পাকিস্তান প্রতিষ্ঠার পরই মোহাম্মদ আলী জিন্নাহ ঢাকায় যেদিন ঘোষণা দিলেন ‘উর্দুই হবে পাকিস্তানের রাষ্ট্রভাষা’, সেদিনই অস্বাভাবিক রাষ্ট্র পাকিস্তানের অখণ্ড অস্তিত্ব ধ্বংসের বীজ বপন করে দিয়েছিলেন তিনি নিজেই। ফলে বিবর্তনের পথে এই ঢাকায়ই খণ্ডিত রয়ে গেল পাকিস্তান ১৯৭১ সালের ১৬ ডিসেম্বর। সেই বিবর্তন জিয়াউর রহমান বীর-উত্তম একটি প্রাসঙ্গিক অধ্যায়। স্বাধীনতারযুদ্ধের ‘WEREVOLT’ এবং কালুরঘাট বেতার কেন্দ্র থেকে আনুষ্ঠানিক প্রথম ঘোষণার ধারাবাহিকতায় সেনাবাহিনীর প্রথম প্রাতিষ্ঠানিক রূপ ‘জেড ফোর্স’। এই স্বর্ণালি অধ্যায় স্বাধীন বাংলাদেশের সৃষ্টিতে জিয়াউর রহমান বীর-উত্তমের ভূমিকা অনস্বীকার্য।
প্রখ্যাত দার্শনিক হেনরি বিয়েনের মতে, ‘সামরিক শাসন’ শব্দটি এক ধরনের অপপ্রয়োগ। কারণ যেকোনো সামরিক অভ্যুত্থানের পরেই যে মন্ত্রী বা উপদেষ্টা পরিষদ গঠিত হয় সেখানে অনেক অসামরিক ব্যক্তি বা সিভিলিয়ান থাকেন। ১৯৭৫-পরবর্তী একটি অধ্যায়ে জিয়াউর রহমানের নেতৃত্বে ওই বছরের ২৬ নভেম্বর যে উপদেষ্টা পরিষদ গঠিত হয় তাতে ১২ জনের মধ্যে ৯ জন ছিলেন বেসামরিক ব্যক্তি এবং প্রথমবারের মতো এই ভূখণ্ডের ইতিহাসের একজন চাকমা রাজার পত্নীও  ছিলেন। জিয়ার দূরদর্শিতার চেতনায় দেশের উপজাতি সম্প্রদায়ের রাষ্ট্রীয় মর্যাদার স্বীকৃতি এখানে প্রমাণিত হয়।
১৯৭৫ সালের ১৫ আগস্ট জাতীয় শোকাবহ পরিবর্তন এবং পরবর্তী তিনটি সেনা অভ্যুত্থানের ফলে সাধারণ মানুষ বিশেষত বিবদমান মধ্যবিত্ত শ্রেণির একটাই চাওয়া ছিল, রাষ্ট্র ও সমাজ যেন স্থিতিশীল থাকে। তখন শক্ত হাতে জিয়াউর রহমানের হাল ধরায় স্থিতিশীলতা ফিরে আসে। মুদ্রাস্ফীতি কমে আসে। পরবর্তী সময়ে কয়েক বছর কৃষক গোলায় ভালো ফসল পায়। মুক্তিযুদ্ধের উদ্দীপক ঘোষণা এবং একটি দেশপ্রেমিক জাতীয়তাবাদী নেতার মতো স্থিতি বজায় রাখার সামর্থ্যে জিয়াউর রহমান এবং বিএনপি দাঁড়ানোর মতো উর্বর জমি পেয়ে যায়।
সে সময় এই অনুকূল উত্থান এবং মোটা দাগে তিনটি বিষয়   উল্লেখযোগ্য : ১. আওয়ামী লীগের শাসনামলের দুর্নীতি, দুঃশাসন থেকে দেশকে বাঁচানো, ২. দুর্বল ও ভঙ্গুর রাজনৈতিক অবস্থা সৃষ্টির ফলে তৈরি হওয়া শূন্যতা পূরণ, ৩. সামরিক (প্রতিরক্ষা) বাহিনীর গোষ্ঠীগত স্বার্থ দেখভাল করা।
ধর্মীয় অনুশাসন নামাজ, রোজা, হজ, জাকাতের প্রতীক জিয়া ছিলেন বিনয়ী এবং আল্লাহ অনুগত। পবিত্র কাবাঘরের অভ্যন্তরে প্রবেশের দুর্লভ সুযোগে তিনি ইবাদতে এতটা গভীর নিমগ্ন ছিলেন যে তাঁর সফরসঙ্গীরা তাঁকে বেরোতে না দেখে পুনঃপ্রবেশ করে দেখলেন কাবা শরিফের মূল মেঝে পরিষ্কার করার ঝাড়ন বুকে রেখে অশ্রুভরা চোখে দুই হাত তুলে আল্লাহর করুণা ভিক্ষা করছেন।