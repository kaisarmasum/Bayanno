<source>kalerkantho</source>
পরিশ্রমী, দূরদর্শী দেশপ্রেমিক সৈনিক জিয়া শুধু ছবিতে নয়, ঠাঁই পেয়েছেন আপামর সাধারণ মানুষের হৃদয়ের মণিকোঠায়। চারণ কবির মতো হেঁটে বেড়িয়েছেন শত শত মাইলের গ্রামবাংলার পথ-প্রান্তর, মানুষের সঙ্গে কথা বলেছেন, কৃষকের সুখ-দুঃখের বর্ণনা শুনেছেন, গৃহস্থকে উঠানের পাশে গাছ লাগানো, হাঁস-মুরগি, গবাদি পশু পালন করতে, পুকুর-জলাশয়ে মাছ চাষ করতে, নিজেদের স্বনির্ভরতার পরামর্শ দিতেন। তিনি বিশ্বাস করতেন, গ্রামের উন্নয়ন ছাড়া টেকসই উন্নয়ন সম্ভব নয়। কৃষি উৎপাদনে উন্নয়নের মূল সমস্যা হিসেবে তিনি চিহ্নিত করেন শুকনো মৌসুমে পানির অভাব আর বর্ষার মৌসুমে বন্যা নিয়ন্ত্রণ। শুরু করেন খাল খনন। পল্লী অর্থনীতির প্রাণকেন্দ্র হাট-বাজারের উন্নয়নকল্পে বিভাগীয় উন্নয়ন বোর্ডগুলোর মাধ্যমে জিয়াউর রহমান পাঁচসালা পরিকল্পনা গ্রহণ করেছিলেন। কৃষকের সারের বিলিবণ্টন, কৃষিব্যবস্থা সহজতর করার জন্য তিনি বাণিজ্যিক ব্যাংকগুলোকে কিছু নতুন উদ্যোগ নিতে উদ্বুদ্ধ করেন। জাতীয় অর্থনীতিতে পাটের গুরুত্ব অনুধাবন করে গবেষণাক্ষেত্রে পাট অগ্রাধিকার পায়। বেসরকারি খাতে পাট রপ্তানির অনুমতি দেওয়ায় তখন উল্লেখযোগ্য পরিমাণ পাট রপ্তানি হয়। প্রাথমিক পর্যায়ে প্রতি থানায় একটি গ্রাম স্বনির্ভর করার কর্মসূচি গৃহীত হয়। ১৯৭৭ সালে দেশের প্রতিটি ইউনিয়নে একটি গ্রাম স্বনির্ভর করার কর্মসূচি হাতে নেন তিনি। গ্রামীণ অর্থনীতি উন্নয়ন এবং বেকারত্ব দূরীকরণে ক্ষুদ্র ও কুটির শিল্প স্থাপনে ব্যাপক প্রণোদনার ব্যবস্থা করা হয়। গ্রাম অর্থনীতির অবকাঠামো অপরিহার্য বিদ্যুতে, পল্লী বিদ্যুতায়ন বোর্ড তাঁর অমর সৃষ্টি। পাবর্ত্য চট্টগ্রাম, হাওর এলাকা, উপকূলীয় অঞ্চলের দ্রুত উন্নয়নে আরো তিনটি বিশেষ বোর্ড গঠন করেন তিনি। শহীদ জিয়ার পল্লী বিদ্যুতায়ন বোর্ডের কার্যক্রম এখনো মডেল হিসেবে আফ্রিকাসহ অনেক দেশে চলমান।
জিয়াউর রহমান স্থানীয় সরকার ব্যবস্থা ইউনিয়ন পর্যায় থেকে আরো তৃণমূলে নিয়ে যেতে গঠন করেন গ্রাম সরকার। প্রশাসন বিকেন্দ্রীকরণে ন্যূনতম পর্যায়ে জনগণের প্রতিনিধি নির্বাচন-প্রশাসন ও উন্নয়ন সুবিধা ছড়িয়ে দিতে গঠন করেন গ্রাম প্রতিরক্ষা বাহিনী বা ভিডিপি। আনুমানিক ৬৫ হাজার গ্রাম সরকার গঠিত হয় ডিসেম্বর ১৯৮০ সালের দিকে। নিম্ন পরিবারগুলো থেকে আসা ভিডিপি সদস্যরা জনজীবনে শৃঙ্খলা রক্ষার কাজে আইন প্রয়োগকারী সংস্থাগুলোকে সহায়তা করার পাশপাশি সারা মৌসুমে প্রয়োজনীয় পানি পাওয়ার প্রচেষ্টায় খাল খনন, পল্লী বিদ্যুৎ সঞ্চালন লাইন স্থাপন ও রক্ষণাবেক্ষণসহ বহুবিধ সামাজিক কর্মকাণ্ডে জড়িত হন। কেন্দ্র থেকে প্রশাসনের দেওয়া নাগরিক সেবা দেশব্যাপী ছড়িয়ে দিতে জিয়াউর রহমান মন্ত্রিসভা বৈঠকগুলো অঞ্চল ভিত্তিতে অনুষ্ঠিত করার পদক্ষেপ নেন। কখনো বরিশাল, কখনো বগুড়া, রাজশাহী, কুমিল্লা, চট্টগ্রাম, খুলনাসহ অনেক স্থানে এসব বৈঠক করে প্রশাসনিক আওতাধীন এলাকাগুলোতে পরিবেশ প্রকৃতি, জীববৈচিত্র্য—ফসল উৎপাদন নিরাপত্তাবেষ্টনী, বনায়ন, বন্যা নিয়ন্ত্রণ, ব্যাপক জমি সেচ ব্যবস্থাসহ টেকসই উন্নয়ন প্রকল্প গ্রহণ শুরু করেন। পর্যটনশিল্পকে বিস্তৃতি এবং প্রত্নতত্ত্ব নিদর্শনভিত্তিক করার বিশেষ উদ্যোগ নেন। ঢাকাকে মেট্রোপলিটন নগর ঘোষণা করাসহ ঢাকা মেট্রোপলিটন পুলিশ ফোর্স গঠন করেন। মহিলা আনসার ব্যাটালিয়ন গঠিত হয়। নাটোরে উত্তরা গণভবন প্রতিষ্ঠা করেন, বরিশালসহ আরো কয়েকটি জেলা এবং পার্শ্ববর্তী অঞ্চল নিয়ে প্রশাসনিক বিভাগ গঠন করার সিদ্ধান্ত এবং বাস্তবায়নে অগ্রগতিও তাঁর দূরদৃষ্টি নেতৃত্বের প্রকাশ।