তৈরি পোশাকশিল্প মালিকদের সংগঠন বিজিএমইএর সভাপতি রুবানা হক বলেছেন, ‘শুধু পড়লেই বা পাস করলেই হয় না, জীবনের সঙ্গে একটা যোগাযোগ রাখতে হয়। কাজেই আমার একটা উপদেশ হলো, যে যেটা করে আনন্দ পান, যা করতে চান, সেটা করেন। সব সময় যে চাকরিই করতে হবে, এটা ঠিক না।’ ‘বিএসআরএম মিট দ্য এক্সপার্ট’ শীর্ষক অনুষ্ঠানে প্রশ্নের উত্তরে রুবানা হক এ কথা বলেন। ডাবর বাংলাদেশের ব্র্যান্ড ম্যানেজার হিসেবে কাজ করা আবু ওবায়দ ইমনের প্রশ্ন ছিল, প্রতিবছর গ্র্যাজুয়েট বাড়ছে, জনসংখ্যাও বাড়ছে। কিন্তু যত সংখ্যক গ্র্যাজুয়েট হয়ে আসছে ততটা চাকরি বাড়ছে না। তাই বাজারে ব্যাপক প্রতিযোগিতা রয়েছে। দিন দিন ব্যাপক প্রতিযোগিতার মুখেও পড়তে হচ্ছে চাকরিপ্রত্যাশীদের। যাঁরা ভবিষ্যতে করপোরেট ওয়ার্ল্ডে আসতে চান, তাঁদের জন্য আপনার পরামর্শ কী? উত্তরে রুবানা হক বলেন, ‘প্রতিদিনই আমাদের অফিসের দরজায় কেউ না কেউ দাঁড়িয়ে থাকে কাজের জন্য। তার যোগ্যতা এবং আমার যে প্রয়োজনীয়তা, এর মধ্যে একটা বিস্তর ব্যবধান আছে। কাজেই পাস করলেই শুধু যোগ্য হওয়া যায় না, এটা মাথায় রাখতে হবে। এবং প্রত্যেকেই কিন্তু মোটামুটিভাবে একই ধরনের বিষয় পছন্দ করেন। হয়তো কেউ কম্পিউটার ইঞ্জিনিয়ারিং বলেন বা কোথাও কেউ প্রাইভেট ইউনিভার্সিটিতে বিবিএ, এমবিএ করছেন। এটাই মোটামুটি ট্রেন্ড। এটার ওপর ভিত্তি করে তো আমাদের চাকরি দেওয়াটা খুব কঠিন হয়ে যায়।’এই শিল্পমালিক বলেন, ‘মাঝে মাঝে আমরা বলি যে একটি কাগজ নিয়ে একটু লিখেন আজকের গুরুত্বপূর্ণ খবরগুলো কী ছিল। লিখতে পারে না কেউ। জীবনের সঙ্গে একটা যোগাযোগ রাখতে হয়। পড়লেই শুধু হয় না, বা পাস করলেই হয় না। কাজেই আমার একটা উপদেশ থাকবে সেটা হলো, যে যেটা করে আনন্দ পান, যা করতে চান, সেটা করেন। সব সময় যে চাকরিই করতে হবে, এটা ঠিক না। আপনি যদি স্টার্টআপগুলোর সংখ্যা দেখেন, তাহলে বুঝবেন আজকাল কী পরিমাণ স্টার্টআপ হচ্ছে। বিদেশে কিন্তু শতকরা ৯৯ ভাগ ঝরে যায়। আমাদের এখানে শতকরা ৯৯ ভাগ স্টার্টআপ দাঁড়িয়ে আছে। তার মানে, প্রত্যকেই কিন্তু উদ্যোক্তা হওয়ার যোগ্যতা রাখেন। স্বপ্ন দেখার যোগ্যতা রাখেন। সব সময় চাকরি না খুঁজে নিজের মধ্যেই নিজের মানুষটাকে খুঁজে বের করার চেষ্টা করেন।’ দাসত্তের (চাকুরী) জন্য ২৪ বছর লেখাপড়া করে সময় নষ্ট না করে আগে থেকে ব্যবসা শুরু করাই উত্তম।