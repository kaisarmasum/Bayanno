নানামুখী চ্যালেঞ্জের পরও বাংলাদেশের তৈরি পোশাক রপ্তানি এগিয়ে যাচ্ছে। গত ১০ বছরের ব্যবধানে পোশাক রপ্তানি পৌনে তিন গুণ বেড়েছে। বর্তমানে ইউরোপীয় ইউনিয়নে (ইইউ) পোশাক রপ্তানিতে বাংলাদেশ দ্বিতীয়। যুক্তরাষ্ট্রে তৃতীয়। নতুন বাজারেও ভালো করছে। সব মিলিয়ে বাংলাদেশ দীর্ঘদিন ধরেই বিশ্বে দ্বিতীয় শীর্ষ পোশাক রপ্তানিকারক দেশ। ১৯৮৩-৮৪ অর্থবছরে পোশাক রপ্তানি ছিল মাত্র ৩ কোটি মার্কিন ডলার। ২০০৯-১০ অর্থবছরে সেটি বেড়ে হয় ১ হাজার ২৪৯ কোটি ডলারে। গত অর্থবছর পোশাক রপ্তানি হয় ৩ হাজার ৪১৩ কোটি ডলারের। তার মানে ৩৬ বছরের ব্যবধানে পোশাকের রপ্তানি বেড়েছে ১ হাজার ১৩৩ গুণ। আর সর্বশেষ দশ বছরে বেড়েছে পৌনে তিন গুণ। বছরের পর বছর ধরে সরকারের নীতিসহায়তা ও প্রণোদনা, সস্তা শ্রম আর উদ্যোক্তাদের অক্লান্ত পরিশ্রমে দেশের পোশাকশিল্প শক্ত ভিতের ওপর দাঁড়িয়েছে। বিপুলসংখ্যক কর্মসংস্থান, সহযোগী উপখাত আর কোটি কোটি ডলারের রপ্তানির কারণে দেশের আর্থসামাজিক উন্নয়নে ব্যাপক ভূমিকা রাখছে পোশাকশিল্প। পোশাকের ব্যবসায় নিত্যনতুন চ্যালেঞ্জ আসছে। শুরু হয়েছে মূল্যযুদ্ধ। উৎপাদন খরচ বেড়ে যাওয়ায় তাদের প্রতিযোগিতা সক্ষমতা কমে যাচ্ছে। তৃতীয় সর্বোচ্চ পোশাক রপ্তানিকারক দেশ ভিয়েতনাম ইতিমধ্যে বাংলাদেশের ঘাড়ে নিশ্বাস ফেলতে শুরু করেছে। চ্যালেঞ্জের মধ্যেও পোশাক রপ্তানি বৃদ্ধির ব্যাপক সম্ভাবনা আছে। বিশ্বের শীর্ষ দশ রপ্তানিকারক দেশ গত বছর ৭২ হাজার ১০০ কোটি ডলারের পোশাক রপ্তানি করেছে। তার মধ্যে চীন একাই রপ্তানি করেছে ১৫ হাজার ৮০০ কোটি ডলারের পোশাক। বাণিজ্যযুদ্ধের কারণে যুক্তরাষ্ট্রের ক্রেতারা চীনের বিকল্প উৎপাদক দেশ খুঁজছে। অন্যদিকে বৈশ্বিক পোশাক রপ্তানির মাত্র ৬ দশমিক ৪ শতাংশ বাংলাদেশের দখলে। ফলে বাকি ৯৩ দশমিক ৪ শতাংশ হিস্যায় ভাগ বসিয়ে রপ্তানি বৃদ্ধির সুযোগ রয়েছে।
পোশাকের ব্যবসায় নিত্যনতুন চ্যালেঞ্জ আসছে, শুরু হয়েছে মূল্যযুদ্ধ, উৎপাদন খরচ বেড়ে যাওয়ায় প্রতিযোগিতা সক্ষমতা কমছে জানতে চাইলে তৈরি পোশাকশিল্প মালিকদের সংগঠন বিজিএমইএর সভাপতি রুবানা হক প্রথম আলোকে বলেন, ‘যত চ্যালেঞ্জ থাকে ততই সম্ভাবনা তৈরি হয়। আমাদের পণ্য বহুমুখীকরণে যেতে হবে। আমাদের পোশাকের ডিজাইনে ইনোভেশন আনতে হবে। চতুর্থ শিল্পবিপ্লবের দিকে চলে যাচ্ছি আমরা। সেটির জন্যও প্রস্তুতি দরকার।’
রানা প্লাজার ধাক্কা
২০১৩ সালের ২৪ এপ্রিল সাভারের রানা প্লাজা ধসের ঘটনায় পোশাকশিল্পের ভিত নড়ে যায়। ১ হাজারের বেশি শ্রমিক নিহত হওয়ায় ব্যবসা ফিরে যাওয়ার একের পর এক হুমকি এলেও উদ্যোক্তা ও সরকারের চেষ্টায় ধীরে ধীরে ঘুরে দাঁড়ায়। ভবনধসের পর বিশ্বের সবচেয়ে অনিরাপদ কারখানার তকমা পাওয়া বাংলাদেশই হয়ে উঠেছে নিরাপদ কারখানার বড় বিজ্ঞাপন। গত ছয় বছরে দেশে এক শর বেশি পরিবেশবান্ধব পোশাক কারখানা গড়ে তুলেছেন উদ্যোক্তারা। ।