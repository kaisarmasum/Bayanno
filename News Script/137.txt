<source>kalerkantho</source>
শুকুর আলী বলেন, এই আইনের মাধ্যমে যে অ্যাসেট ম্যানেজমেন্ট করপোরেশন গঠন করা হবে তার শেয়ার পুঁজিবাজারে ছাড়া হবে। বন্ডও ছাড়া যাবে। তাই একদিকে যেমন পুঁজিবাজারে ভালো মৌল ভিত্তি শেয়ারের সংখ্যা বাড়বে, তেমনি বাজার স্থিতিশীলতায়ও ভূমিকা রাখতে পারবে।
জানা গেছে, খেলাপি ঋণ আদায়ে অ্যাসেট ম্যানেজমেন্ট করপোরেশন ব্যাংকের সঙ্গে চুক্তি করবে। প্রতিটি ব্যাংক পৃথকভাবে করপোরেশনের সঙ্গে চুক্তি করবে। চুক্তি অনুযায়ী, ব্যাংক যে খেলাপি ঋণগুলো আদায়ে ব্যর্থ, সেগুলো করপোরেশনের অ্যাকাউন্টে স্থানান্তর করবে। তারপর করপোরেশন ওই ঋণ আদায়ে জোরদার তৎপরতা চালাবে। এ ক্ষেত্রে ব্যাংকের সঙ্গে চুক্তি অনুযায়ী আদায়কৃত খেলাপি ঋণের অংশ পাবে করপোরেশন।
প্রায় সর্বময় ক্ষমতা দেওয়ার প্রস্তাব
খসড়া আইনের ধারা ২৪-এ করপোরেশনের ক্ষমতা সম্পর্কে বলা হয়েছে, খেলাপি ঋণ আদায়ে ঋণগ্রহীতা ব্যক্তি বা প্রতিষ্ঠান বা কম্পানির ব্যবস্থাপনার দায়িত্ব গ্রহণসহ কর্তৃত্ব নিয়ে নিতে পারবে করপোরেশন। ঋণগ্রহীতা ব্যক্তি বা প্রতিষ্ঠান বা কম্পানির ব্যবসার সম্পূর্ণ বা আংশিক বিক্রি করতে বা লিজ দিতে পারবে। বিশেষায়িত প্রতিষ্ঠানটি চাইলে ঋণগ্রহীতার খেলাপি ঋণ পুনঃ তফসিলীকরণ কিংবা পুনর্গঠন করতে পারবে। কোনো প্রতিষ্ঠান ঋণখেলাপি হলে করপোরেশনের এক বা একাধিক এজেন্ট প্রতিষ্ঠানটির পরিচালক হিসেবে কাজ করবেন। আর যদি কোনো ব্যক্তি ঋণখেলাপি হন, তাহলে এজেন্ট প্রশাসকের ক্ষমতা পাবেন। ঋণগ্রহীতার বকেয়া নিষ্পত্তি করার ক্ষমতাও দেওয়া হচ্ছে করপোরেশনকে। এ ছাড়া জামানতের দখল, সুরক্ষা এবং প্রযোজ্য ক্ষেত্রে লিজ বা বিক্রির ব্যবস্থা নেওয়ার ক্ষমতা পাবে সরকারি এ প্রতিষ্ঠান।
ঋণগ্রহীতার ঋণের সম্পূর্ণ বা যেকোনো অংশ শেয়ারে রূপান্তর করতে পারবে করপোরেশন। নিজে মামলা দায়েরও করতে পারবে। শুধু দেশের নয়, বাংলাদেশে অবস্থানরত বিদেশি প্রতিষ্ঠান বা ব্যক্তি ঋণখেলাপি হলে সে ক্ষেত্রেও ব্যবস্থা এবং মামলা করতে পারবে।
আইন কার্যকর হওয়ার সঙ্গে সঙ্গে এ ক্ষমতা বা অধিকার করপোরেশন পাবে। ধারা ৩১-এ বলা হয়েছে, সরকার চাইলে করপোরেশন খেলাপি ঋণ সংক্রান্ত প্রতিবেদন দেবে। তবে করপোরেশন প্রতিবছর একটি বার্ষিক প্রতিবেদন সরকার ও বাংলাদেশ ব্যাংককে দেবে। খেলাপি আদায়ের জন্য করপোরেশন কেন্দ্রীয় তথ্যভাণ্ডার স্থাপন করবে। আর এর সঙ্গে ঋণের জামানত রেজিস্ট্রি প্ল্যাটফর্মের সমন্বয় করবে।