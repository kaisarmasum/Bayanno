আবারও জার্মানিতে বর্ণবাদীদের হাতে অভিবাসীদের রক্ত ঝরল। বুধবার স্থানীয় সময় রাত ১০টার দিকে ফ্রাঙ্কফুর্ট থেকে ২০ কিলোমিটার দূরে হ্যানাও শহরে দুটি সিসা বারে গুলি চালায় এক বন্দুকধারী। এতে অন্তত আটজন নিহত ও সন্তানসম্ভবা এক নারীসহ পাঁচজন মারাত্মক আহত হন। গুলির পরপরই হামলাকারী দ্রুত গাড়িতে করে পালিয়ে যায়।পরে ত্রিশটি গাড়িতে করে পুলিশ হামলাকারীর সন্ধানে অভিযান শুরু করে। ঘটনাস্থল থেকে থেকে দুই কিলোমিটার দূরে একটি বাড়ি ঘেরাও করে পুলিশ। পরে সেখান থেকে দুটি মরদেহ উদ্ধার করা হয়। ৪৬ বছর বয়স্ক আততায়ী নিজে আত্মহত্যা করার আগে তাঁর ৭২ বছর বয়স্ক মা কেও হত্যা করে বলে মনে করা হচ্ছে। জার্মানির চ্যান্সেলর অ্যাঙ্গেলা ম্যার্কেল এই ঘটনার তীব্র প্রতিবাদ করে বলেছেন, ‘আজ আমাদের দেশের জন্য অত্যন্ত দুঃখের দিন। যারা জার্মানিকে বিভক্ত করতে চাচ্ছে, তাদের বিরুদ্ধে আমাদের সমবেত ভাবে লড়তে হবে। বর্ণবাদ একটি বিষ, ঘৃণা।’ জার্মানির রাষ্ট্রপতি ফ্রাঙ্ক-ভাল্টার স্টাইনমায়ার হ্যানাও শহরের ঘটনা শুনে হতবাক ও আতঙ্কিত হয়েছেন বলে জানিয়েছেন। জার্মানির পররাষ্ট্র মন্ত্রী হাইকো মাস দক্ষিণপন্থীদের বিরুদ্ধে আরও কঠোর হওয়ার আহ্বান জানিয়েছেন। প্রতিবেশী দেশ ফ্রান্সের রাষ্ট্রপতি হতাহতদের প্রতি সমবেদনা জানিয় বলেছে ফ্রান্স সব সময় সন্ত্রাসী দমনে জার্মানির পাশে আছে। পৃথিবীর দেশে দেশে বর্ণবাদী বা উগ্র জাতীয়তাবাদীদের হত্যা হামলা ক্রমশই বাড়ছে, তবে জার্মানির বিষয়টি ভিন্ন। যে দেশে অনটন নেই, শিক্ষা, স্বাস্থ্য চাকরি, গৃহায়ণের সমস্যা নেই, সে দেশে ক্রমশই বর্ণবাদীদের উত্থান আর আস্ফালন বিস্ময়কর। বেশি দিনের কথা নয়, গত ২৩ জানুয়ারি অশউইৎজ বন্দিশিবির মুক্তির ৭৫ বছর পূর্তির প্রাক্কালে আবারও জার্মানির জনগণকে তাদের কৃতকর্মের দায়বদ্ধতার কথা স্মরণ করিয়ে দিয়েছিলেন জার্মান রাষ্ট্রপতি ফ্রাঙ্ক ভাল্টার স্টাইনমায়ার। তিনি জার্মান তথা ইউরোপীয় জনগণকে ইতিহাস থেকে শিক্ষা নেওয়া এবং দায়বদ্ধতার কথা বলেছেন। কিন্তু কেন এই দায়বদ্ধতা! ১৯৩৯ সালে দ্বিতীয় বিশ্বযুদ্ধটি শুরু করেছিল, জার্মানির কট্টর বর্ণবাদী নাৎসি নেতা অ্যাডলফ হিটলার। বর্ণবাদী হিটলারের ন্যাশনাল সোশ্যালিস্টিক পার্টির নিজস্ব এস এস গোয়েন্দা বাহিনী দ্বিতীয় বিশ্বযুদ্ধকালীন সময়ে নির্মম ও ত্রাস হিসেবে পরিচিত পেয়েছিল। এই বাহিনী অন্য বর্ণ, ধর্ম, জাতীয়তা বা ভিন্ন ধারার রাজনীতিকদের ওপর নির্মম অত্যাচার করতেন বা হত্যা করতেন। নাৎসি হিটলারের জার্মানিতে ও দখলকৃত ইউরোপের নানা দেশে অসংখ্য বন্দীশিবির তৈরি করেছিলেন। এদের মধ্যে অশউইৎজ নির্মমভাবে বন্দী হত্যার জন্য কুখ্যাত হয়েছিল। যুদ্ধকালীন ১৯৪০ থেকে ১৯৪৫ সাল পর্যন্ত সারা ইউরোপের বিভিন্ন স্থান থেকে যুদ্ধবন্দী ধরে আনা হয় এই অশউইৎজে।