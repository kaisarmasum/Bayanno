<source>kalerkantho</source>
গোটা আসরে ফাইনালের আগে ব্যাটে বলার মতো রান নেই। অথচ ফাইনালে চাপের মুখে অমন ম্যাচ জেতানো ইনিংস! এই একটা ইনিংসই বাংলাদেশ অনূর্ধ্ব-১৯ দলকে জিতিয়েছে বিশ্বকাপ। তাই তো আকবর আলীকেই যুব বিশ্বকাপের এবারের আসরের সেরা দলের অধিনায়কও নির্বাচিত করেছে আইসিসি। অথচ এবারের বিশ্বকাপে খেলারই কথা ছিল না আকবরের। আপাতদৃষ্টিতে ছোট্ট একটা ঘটনা বদলে দিল ইতিহাসের গতিপথ। বিকেএসপিতে হয়ে যাওয়া দুটো ম্যাচ বদলে দিল আকবরের ভাগ্য, সেই সঙ্গে হয়তো বাংলাদেশেরও।
বিশ্বের সব নামকরা আর বড় বড় আবিষ্কারের অনেকগুলোই নাকি হয়ে গেছে ভাগ্যচক্রে। লন্ডনে হাসপাতালের গবেষণাগারে ভুল করে একটা জানালা খোলা রেখে যাওয়ার পরদিনই এসে পেনিসিলিন সম্পর্কে ধারণা পেরেছিলেন স্যার আলেকজান্ডার ফ্লেমিং, রাডারসংক্রান্ত গবেষণাকাজের সময় পকেটে থাকা চকোলেট গলে যেতে দেখে মাইক্রোওয়েভ ওভেনের ধারণা পেয়েছিলেন পার্সি স্পেনসার। অনেকটা এভাবেই, হঠাৎ করেই আকবরের দলে আসা।
বছর তিনেক আগের ঘটনা। বাংলাদেশের অনূর্ধ্ব-১৯ দল তখন দেশে আফগানিস্তানের অনূর্ধ্ব-১৯ দলের সঙ্গে সিরিজে বেশ বাজেভাবে হেরেছে। এর কিছুদিন পর বিকেএসপিতে কাজের ফাঁকে আলাপ করতে করতেই প্রতিষ্ঠানটির সেসময়কার প্রিন্সিপাল ইমরান রউফের কাছে একটি প্রস্তাব তোলেন ক্রিকেট দলের প্রধান কোচ হাসান। সেনাবাহিনীতে কর্মরত কর্নেল ইমরান বিকেএসপি থেকে এখন আবার ফিরে এসেছেন সামরিক দায়িত্বে, তবে সেই আলাপের কথা এখনো তাঁর স্মৃতিতে সতেজ, ‘হাসান ভাই আমাকে বললেন, অনূর্ধ্ব-১৯ দলকে যদি আমরা এখানে ম্যাচ খেলার প্রস্তাব দিই তাহলে ওদের সঙ্গে খেললে আমাদের ছেলেদেরও খেলার উন্নতি হবে। আমাদেরও তো উনিশ বছরের কম বয়সী ক্রিকেটার আছে, তাদেরও একটা সুযোগ হবে।’ এরপর বিকেএসপিতে তিনটি ম্যাচের একটি সিরিজ হয়, যার দুটিতে খুব ভালো করেন আকবর। জায়গা হয় অনূর্ধ্ব-১৯ দলের স্কোয়াডে। সেখান থেকে মূল একাদশে, একটা সময় নেতৃত্বে। ইমরান মনে করেন, দারুণ প্রতিভা নিয়ে না জন্মালেও নিজের সীমাবদ্ধতা বুঝতে পেরে সেই অনুযায়ী সামর্থ্যের সর্বোচ্চটা প্রয়োগের চেষ্টা আর ভাবনা-চিন্তার জগতে স্থিরতাই আকবরকে নিয়ে এসেছে আজকের অবস্থানে।