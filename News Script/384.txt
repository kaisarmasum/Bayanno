<source>kalerkantho</source>
জিম্বাবুয়ের বিপক্ষে ঘরের মাঠে অনুষ্ঠিতব্য একমাত্র টেস্টের দলে প্রথমবারের মতো ডাক পেয়েছিলেন তরুণ পেসার হাসান মাহমুদ। তবে সাদা পোশাকে আন্তর্জাতিক ম্যাচ খেলার অপেক্ষা আরও দীর্ঘতর হলো তার জন্য। বাংলাদেশ ক্রিকেট লিগের (বিসিএল) ফাইনাল খেলার জন্য তাকে টেস্ট দল থেকে ছেড়ে দেওয়া হয়েছে।
আগামী রবিবার চট্টগ্রামের জহুর আহমেদ চৌধুরী স্টেডিয়ামে বিসিএলের ফাইনালে মুখোমুখি হবে দক্ষিণাঞ্চল ও পূর্বাঞ্চল। পাঁচ দিনের ম্যাচে হাসান খেলবেন পূর্বাঞ্চলের হয়ে। টেস্ট দল ঘোষণার পর বিসিবি জানিয়েছিল, ১৬ সদস্যের দল থেকে তিন জনকে টেস্টের আগে ছেড়ে দেওয়া হবে। তবে হাসান মাহমুদ ছাড়া বাকি সবাই আছেন দলের সঙ্গে।
আজ শুক্রবার সকালে মিরপুর শের-ই-বাংলা জাতীয় স্টেডিয়ামে অনুশীলন করে বাংলাদেশ দল। সতীর্থদের সঙ্গে এদিন অনুশীলনে দেখা যায়নি হাসানকে। এরপর দুপুরে তাকে ছেড়ে দেওয়ার আনুষ্ঠানিক ঘোষণা দেওয়া হয়। বিসিএলের ফাইনাল ম্যাচের জন্য ঘোষিত স্কোয়াডে রাখা হয়েছে তাকে। একই স্কোয়াডে আছেন জিম্বাবুয়ের বিপক্ষে প্রস্তুতি ম্যাচে সেঞ্চুরি করা যুব বিশ্বকাপজয়ী দলের সদস্য তানজিদ হাসানও। আগামীকাল শনিবার থেকে মিরপুর শের-ই-বাংলা জাতীয় ক্রিকেট স্টেডিয়ামে মুখোমুখি হবে বাংলাদেশ-জিম্বাবুয়ে।
গত এক বছরের বেশি সময় ধরে সাদা পোশাকে করুণ অবস্থা বাংলাদেশ দলের। গত পাঁচ টেস্টে একটাও সেঞ্চুরি করতে পারেননি বাংলাদেশের কোনো ব্যাটসম্যান। এবার দেশের মাটিতে প্রতিপক্ষ জিম্বাবুয়ে। নিন্দুকরা বলছেন, জয়খরা ঘুচাতেই 'বিপদের বন্ধু' দুর্বল দল জিম্বাবুয়েকে ডেকে আনা। তাদের সঙ্গে তাল মিলিয়েই যেন টাইগার অধিনায়ক মুমিনুল হক বলে দিলেন, এই সিরিজেই টেস্ট সেঞ্চুরির খরা ঘুচতে যাচ্ছে বাংলাদেশের। জিম্বাবুয়ের বিপক্ষে কেউ না কেউ সেঞ্চুরি করবেই।
আজ শুক্রবার আনুষ্ঠানিক সংবাদ সম্মেলনে মুমিনুল বলেন, 'এতগুলো ইনিংসে একটা সেঞ্চুরি না থাকা মানে আপনি নিচের দিকেই আছেন। আমার কাছে মনে হয় দেখুন খেলোয়াড়দের কখনো কখনো বাজে সময় যায়। দল হিসেবে আমরা হয়তো সেই খারাপ সময়টা পার করছি। আমরা এটা কাটিয়ে ওঠার কাজ করছি। খুব শিগগির, কথা দিচ্ছি, কথাই দিয়ে দিলাম আপনাদের।'
এই সময়ের মধ্যে দেশের মাটিতে আফগানিস্তানোর মতো দলের কাছে নাকানি চুবানি খেয়েছে বাংলাদেশ। ইনিংস ব্যবধানে হেরেছে ভারত ও পাকিস্তানের কাছে। মুমিনুল হক আত্মবিশ্বাসী, এবার জিম্বাবুয়ের বিপক্ষে তারা রানখরা কাটিয়ে উঠবেন, 'আমার কথা বলছি না, পুরো দলের কথাই বলছি। সংবাদ সম্মেলনে নিজের কথা বলি না, দলের কথাই বলি। আমাদের দলের কেউ ১০০, ২২০ কিংবা ৩০০ রানও করতে পারে। কথা দিলাম কেউ না কেউ এবার বড় ইনিংস খেলবে ইনশাআল্লাহ।'