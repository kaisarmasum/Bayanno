<source>kalerkantho</source>
অকালে চলে গেলেন সংরক্ষিত নারী আসনের সাবেক সংসদ সদস্য ফজিলাতুন নেসা বাপ্পি। গতকাল বৃহস্পতিবার সকালে বঙ্গবন্ধু শেখ মুজিব মেডিক্যাল বিশ্ববিদ্যালয়ে চিকিৎসাধীন অবস্থায় তিনি মৃত্যুবরণ করেন। জাতীয় সংসদ ভবনের দক্ষিণ প্লাজায় তাঁর মরদেহে শ্রদ্ধা নিবেদন করেছেন সংসদ নেতা ও প্রধানমন্ত্রী শেখ হাসিনা, স্পিকার ড. শিরীন শারমিন চৌধুরীসহ অন্যরা। শোক প্রকাশ করেছেন রাষ্ট্রপতি মো. আবদুল হামিদসহ বিভিন্ন রাজনৈতিক দল ও সংগঠনের নেতারা।
অ্যাডভোকেট ফজিলাতুন নেসা বাপ্পি শ্বাসকষ্ট ও নিউমোনিয়ায় আক্রান্ত হলে গত শনিবার তাঁকে বঙ্গবন্ধু শেখ মুজিব মেডিক্যাল বিশ্ববিদ্যালয়ে ভর্তি করা হয়। এরপর তাঁর অবস্থার অবনতি হলে তাঁকে লাইফ সাপোর্টে রাখা হয়। কিন্তু শারীরিক অবস্থা ক্রমশ খারাপ হয়ে গতকাল সকাল সাড়ে ৮টায় তিনি মৃত্যুবরণ করেন। মৃত্যুকালে তাঁর বয়স হয়েছিল ৪৯ বছর। মৃত্যুকালে তিনি স্বামীসহ আত্মীয়-স্বজন রেখে গেছেন। তিনি নিঃসন্তান ছিলেন।
নিবেদিতপ্রাণ রাজনৈতিক কর্মী ফজিলাতুন নেসা বাপ্পির মৃত্যুর খবরে রাজনৈতিক অঙ্গনে শোকের ছায়া নেমে আসে। দলীয় নেতাকর্মী ও বন্ধু-বান্ধবরা ছুটে যান হাসপাতালে। সকাল সাড়ে ১০টার দিকে তাঁর মরদেহ বাসায় নেওয়া হয়। সেখান থেকে দুপুর আড়াইটার দিকে সংসদ ভবনের দক্ষিণ প্লাজা ও পরে সুপ্রিম কোর্ট প্রাঙ্গণে নেওয়া হয়। দুই দফা জানাজা শেষে বনানী কবরস্থানে তাঁর লাশ দাফন করা হয়।
সংসদ ভবনে জানাজা শেষে মরহুমার কফিনে পুষ্পার্ঘ্য অর্পণ করেন রাষ্ট্রপতির পক্ষে তাঁর সামরিক সচিব, প্রধানমন্ত্রী শেখ হাসিনা, স্পিকার ড. শিরীন শারমিন চৌধুরী, জাতীয় সংসদের ডেপুটি স্পিকার মো. ফজলে রাব্বী মিয়া, জাতীয় সংসদের চিফ হুইপ নূর-ই-আলম চৌধুরী, আওয়ামী লীগের সাধারণ সম্পাদক ওবায়দুল কাদের এমপি, তথ্যমন্ত্রী হাসান মাহমুদ এমপি প্রমুখ। অ্যাডভোকেট বাপ্পি নবম ও দশম সংসদে সংরক্ষিত মহিলা আসনে এমপি নির্বাচিত হন। তিনি আন্তর্জাতিক অপরাধ আদালতের (আইসিসি) প্রসিকিউটর এবং সুপ্রিম কোর্টের অ্যাসিস্ট্যান্ট অ্যাটর্নি জেনারেল ছিলেন।