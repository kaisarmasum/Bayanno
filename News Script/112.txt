আন্তর্জাতিক মাতৃভাষা দিবসের ব্যানারে বীরশ্রেষ্ঠ খেতাবপ্রাপ্ত মুক্তিযোদ্ধাদের ছবি ব্যবহার করেছে ঢাকা মেট্রোপলিটন পুলিশ। এ নিয়ে ব্যাপক সমালোচনার মুখে পড়েছে ডিএমপি। শুক্রবার (২১ ফেব্রুয়ারি) আন্তর্জাতিক মাতৃভাষা দিবসে ব্যানারের একটি ছবি সামাজিক যোগাযোগমাধ্যমে ভাইরাল হয়ে পড়ে। ব্যানারে বীরশ্রেষ্ঠদের ছবির ঠিক নিচে লেখা- আন্তর্জাতিক মাতৃভাষা দিবসে ভাষা শহীদদের প্রতি আমাদের বিনম্র শ্রদ্ধা। ছবিটি দেখার পর এটিকে সংশ্লিষ্টদের দায়িত্বজ্ঞানহীনতা বলে সমালোচনা করেছেন অনেকে। রিয়াজুল ইসলাম নামে একজন লিখেছেন, ব্যানারে কয়েকজন ভাষাসৈনিকের ছবি ব্যবহার করতে পারতো। কিন্তু, বীরশ্রেষ্ঠদের ছবি কেন ব্যবহার করা হলো সেটা বুঝতে পারলাম না। ফয়েজ আহমেদ নামে একজন লিখেছেন, তারা মাতৃভাষা দিবসের জন্য একটা ব্যানার বানালো অথচ বীরশ্রেষ্ঠ আর ভাষা সৈনিকদের মধ্যে পার্থক্যই বোঝে না। শাশ্বত সত্য নামে একজন লেখেন, পুলিশের মতো সংস্থার কাছ থেকে এমন ভুল সত্যিই দুঃখজনক। তবে কেউ ইচ্ছাকৃত এমন কাজ করেছেন কিনা সেটাও ডিএমপির খুঁজে দেখা উচিৎ। বিষয়টি নিয়ে ডিএমপিতে যোগাযোগ করা হলে নাম প্রকাশ না করার শর্তে একজন কর্মকর্তা জানান, ব্যানারটিতে ব্যবহৃত ছবি বিভ্রাটের পেছনে দায়ীদের চিহ্নিত করে প্রয়োজনীয় ব্যবস্থা নেয়া হবে।মুজিববর্ষ পালন নিয়ে এমপিদের বাড়াবাড়ি না করার নির্দেশ দিয়েছেন প্রধানমন্ত্রী শেখ হাসিনা। মঙ্গলবার (১৮ ফেব্রুয়ারি) রাতে সংসদ ভবনে সরকারি দলের সভাকক্ষে অনুষ্ঠিত আওয়ামী লীগের সংসদীয় দলের সভায় প্রধানমন্ত্রী এ হুঁশিয়ারি দেন। ওই বৈঠকে বঙ্গবন্ধু মেমোরিয়াল ট্রাস্টের অনুমতি ছাড়া কোথাও বঙ্গবন্ধুর ম্যুরাল যাতে তৈরি না করা হয় সে ব্যাপারেও নির্দেশনা দিয়েছেন তিনি। সভায় মুজিববর্ষ পালন করতে গিয়ে অতিরঞ্জিত কিছু যেন না হয় সে জন্যে এমপিদের সতর্ক থাকার নির্দেশ দিয়ে প্রধানমন্ত্রী বলেন, আমি জানি বঙ্গবন্ধুকে হত্যার পর কী অবস্থায় আমাদের চলতে হয়েছে। ওই সময় অনেকের ভূমিকা আমি জানি। তাই মুজিববর্ষের কর্মসূচি পালনের নামে বাড়াবাড়ি করা যাবে না। নিয়মতান্ত্রিককভাবে কর্মসূচি পালন করতে হবে।বঙ্গবন্ধুর ম্যুরাল তৈরিতে বঙ্গবন্ধু মেমোরিয়াল ট্রাস্টের অনুমতি নেয়ার বাধ্যবাধকতার কথা স্মরণ করিয়ে দিয়ে বলেন, কেউ ম্যুরাল করতে চাইলে যেন ট্রাস্টের অনুমতি নিয়ে করেন। অনুমতি ছাড়া যত্রতত্র যেন ম্যুরাল তৈরি করা না হয়।জানা গেছে, সভায় প্রধানমন্ত্রী মুজিববর্ষে গৃহহীনদের বাড়িঘর করে দেয়ার ওপর গুরুত্বারোপ করে এ ব্যাপারে এমপিদের কার্যকর উদ্যোগ নেয়ার নির্দেশ দেন। বলেন, মুজিববর্ষে যেন কেউ গৃহহীন না থাকে এ ব্যাপারে উদ্যোগ নিতে হবে। যাদের ঘরবাড়ি নেই তাদের ঘরবাড়ি তৈরি করে দিতে হবে।