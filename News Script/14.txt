বাংলায় বঙ্গবন্ধুর হাতে লেখা চিঠিপত্রের ভান্ডার একেবারে কম সমৃদ্ধ নয়। কিন্তু বিশ্বনেতাদের কাছে বাংলায় লেখা চিঠিপত্রের সংখ্যা বিরল হওয়াটাই স্বাভাবিক। বঙ্গবন্ধু জাতিসংঘে বাংলায় ভাষণ দিয়েছিলেন, সেটা সুবিদিত। কিন্তু তিনি যে আমাদের স্বাধীনতাযুদ্ধের বিরোধিতাকারীদের নাটের গুরু তৎকালীন মার্কিন প্রেসিডেন্ট রিচার্ড নিক্সনকেই বাংলায় চিঠি লিখেছিলেন, সেটা ভাবনার বাইরে ছিল। ২০১২ সালের ডিসেম্বর বা জানুয়ারির কোনো একদিন মার্কিন জাতীয় মহাফেজখানায় (মেরিল্যান্ডে কলেজ পার্কে অবস্থিত) কাজ করছিলাম। চোখের সামনে বাংলাদেশ–সংক্রান্ত মার্কিন পররাষ্ট্র মন্ত্রণালয়ের মূল নথিপত্রের ঝাঁপি। হঠাৎই নজরে এল বাংলায় টাইপ করা জাতির জনক বঙ্গবন্ধুর সই করা একটি চিঠি। বঙ্গবন্ধু এই চিঠির একটি ইংরেজি কপিও দিয়েছিলেন।চিঠির বিষয়বস্তু অনুধাবনে এর পটভূমি বলা দরকার। সেটা ছিল এ রকম যে যুদ্ধ–উত্তর বঙ্গবন্ধুর সরকার একাত্তরে যুদ্ধাপরাধ সংঘটনের দায়ে ১৯৫ জন পাকিস্তানি সেনা কর্মকর্তার বিচারের প্রস্তুতি নিচ্ছিল। কিন্তু স্বাধীনতাযুদ্ধের পক্ষ–বিপক্ষনির্বিশেষে তৎকালীন পরাশক্তিগুলোর উপমহাদেশীয় রাজনীতি ও কূটনীতির হিসাব–নিকাশের সঙ্গে তা মিলছিল না। স্বাধীনতার পর রিচার্ড নিক্সন বিশেষ করে তাঁর জাতীয় নিরাপত্তা উপদেষ্টা হেনরি কিসিঞ্জার দ্রুত মনোযোগ দেন, বাংলাদেশ যাতে যুদ্ধাপরাধীদের বিচার করতে না পারে সেই দিকে। তৎকালীন পাকিস্তানি প্রধানমন্ত্রী জুলফিকার আলী ভুট্টো তত দিনে গোঁ ধরেছেন। যুদ্ধাপরাধের বিচারের দাবি ত্যাগ না করলে তিনি বাংলাদেশকে সার্বভৌম রাষ্ট্র হিসেবে স্বীকৃতি দেবেন না। বাংলাদেশের ওপর চাপ বাড়াতে তিনি ১৯৭৩ সালের পাকিস্তান সংবিধানে ‘পূর্ব পাকিস্তানকে’ প্রদেশ হিসেবেই উল্লেখ করেন। ১৯৭৩ সালে আমাদের পররাষ্ট্রনীতির সর্বোচ্চ অগ্রাধিকারের জায়গায় ছিল উপমহাদেশের পরিস্থিতি স্বাভাবিকীকরণ।যথা সম্মানের সাথে জানাচ্ছি, আমার তরফ থেকে আপনাকে শুভেচ্ছা জ্ঞাপন এবং সম্প্রতি ভারত ও বাংলাদেশ সরকার কর্তৃক যৌথভাবে গৃহীত মানবিক উদ্যোগ সম্পর্কে যুক্তরাষ্ট্র সরকারকে অবহিত করার জন্য আমার বিশেষ দূত জনাব এম. আর. সিদ্দিকী যুক্তরাষ্ট্র সফর করবেন। বিশ্বের সকলেই জানেন যে বাংলাদেশে অমানুষিক ও নৃশংসতম গণহত্যার জন্য পাকিস্তান সেনাবাহিনীই দায়ী, যার ফলে নারী-শিশুসহ আমার দেশে লক্ষ লক্ষ মানুষ প্রাণ দিয়েছে। সমগ্র বাংলাদেশ হয়েছে ব্যাপকভাবে ক্ষতিগ্রস্ত। এই ঘটনাবলীর আলোকেই ভারত ও বাংলাদেশে সাম্প্রতিক যুক্ত ঘোষণার পূর্ণ তাৎপর্য অনুধাবন করা প্রয়োজন। এমন কি আজও পাকিস্তান জোরপূর্বক আটক রাখাতে তিন লক্ষ নিরীহ বাংগালী অকথ্য দুঃখ–দুর্দশা এবং চরম নির্যাতন ভোগ করে চলেছেন।আমার সরকার এই উপমহাদেশে দীর্ঘস্থায়ী শান্তির জন্য শুরু থেকেই এ ব্যাপারে সক্রিয় ও প্রগতিশীল নীতি অনুসরণ করে আসলেও, দুঃখজনক এই যে পক্ষান্তরে পাকিস্তান এ প্রশ্নে পশ্চাদমুখী ও প্রতিবন্ধক সৃষ্টিকারী ভূমিকা গ্রহণ করে আসছে। পাকিস্তান কর্তৃক সম্প্রতি গৃহীত শাসনতন্ত্রে বাংলাদেশ সম্পর্কে যে বৈরী উল্লেখ তা’ থেকে এটা আরো একবার প্রতিপন্ন হয়।