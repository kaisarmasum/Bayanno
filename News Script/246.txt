<title>সাভারে সাড়ে ৬ হাজার শিশু ঝুঁকিপূর্ণ কাজে নিয়োজিত</title> 
 <news>রাজধানীর উপকণ্ঠ সাভারে অন্তত ছয় হাজার ৫০০ শিশু ঝুঁকিপূর্ণ কাজে নিয়োজিত রয়েছে। এসব শিশু দৈনিক সর্বোচ্চ ১০ ঘণ্টা পর্যন্ত কাজ করে।
ভিলেজ এডুকেশন রিসোর্স সেন্টার (ভার্ক) নামে বেসরকারি একটি সংস্থার সাভারে চালানো এক জরিপ থেকে এ তথ্য পাওয়া গেছে। ভার্ক ‘ঝুঁকিপূর্ণ কাজে নিয়োজিত শিশুদের জীবন মান উন্নয়ন’ প্রকল্পের আওতায় গত বছর (২০১৩) অক্টোবর ও নভেম্বর মাসে সাভারে দুই হাজার পাঁচজন শ্রমজীবী শিশুর ওপর জরিপ পরিচালনা করে। জরিপ শেষে গতকাল মঙ্গলবার স্থানীয় সাংবাদিকদের কাছে সংস্থাটি এ তথ্য তুলে ধরে।
জরিপ প্রতিবেদনে বলা হয়, সাভারে শ্রমজীবী শিশুরা ১৯ ধরনের ঝুঁকিপূর্ণ কাজে জড়িত। এর মধ্যে ১৭ দশমিক ৭ শতাংশ ময়লা ও আবর্জনা কুড়ানো, ১৬ দশমিক ৪ শতাংশ দোকানে, ১০ দশমিক ২ শতাংশ পোশাক কারখানায়, ৭ দশমিক ৩ শতাংশ গৃহশ্রমিক, ৬ দশমিক ৬ শতাংশ রংমিস্ত্রির সাহায্যকারী এবং বাকি ২৯ দশমিক ৬ শতাংশ শিশু পালনসহ ১৩ ধরনের ঝুঁকিপূর্ণ কাজে জড়িত।
প্রতিবেদনে আরও বলা হয়, ঝুঁকিপূর্ণ কাজে জড়িত শিশুদের ৬৪ শতাংশ নিয়মিত জ্বর ও মাথাব্যথায় ভোগে। অর্থনৈতিক কাজে যুক্ত শিশুদের ৮৪ দশমিক ১ শতাংশ দৈনিক ১০ ঘণ্টা শ্রম দেয়। সপ্তাহের সাত দিনই কাজ করতে হয় ৬১ দশমিক ১ শতাংশকে। এসব শিশুর মাসিক আয় এক থেকে চার হাজার টাকা।
জরিপ প্রতিবেদনে আরও উল্লেখ করা হয়, সাভারের ২২ দশমিক ৭ শতাংশ শিশু মাদকাসক্ত ও ৩৬ দশমিক ১ শতাংশ ধূমপায়ী। ৯৫ শতাংশ শিশুর কর্মক্ষেত্রে বা আশপাশে খেলাধুলার সুযোগ নেই।


বিরোধীদলীয় নেতা ও বিএনপির চেয়ারপারসন খালেদা জিয়াকে আইনশৃঙ্খলা রক্ষাকারী বাহিনী বাসভবনে অবরুদ্ধ করে রাখার প্রতিবাদে আজ বুধবার সকাল ছয়টা থেকে কাল বৃহস্পতিবার সন্ধ্যা ছয়টা পর্যন্ত টানা ৩৬ ঘণ্টা বগুড়ায় হরতাল ডাকা হয়েছে।
গতকাল মঙ্গলবার বিকেলে বগুড়া শহরের নওয়াববাড়ী সড়কে জেলা বিএনপির কার্যালয়ের সামনে আয়োজিত ১৮-দলীয় জোটের সমাবেশ থেকে ৩৬ ঘণ্টা হরতালের ঘোষণা দেওয়া হয়। জোটের পক্ষ থেকে বগুড়া জেলা বিএনপির সভাপতি সাইফুল ইসলাম হরতাল কর্মসূচির ঘোষণা দেন। ১৮-দলীয় জোটের ওই সমাবেশে বিএনপি-জামায়াতের জেলার শীর্ষ নেতারা বক্তৃতা করেন।
সমাবেশে হরতালের ঘোষণা দিয়ে বলা হয়, কাল বৃহস্পতিবারের মধ্যে বিরোধীদলীয় নেতাকে অবরুদ্ধ অবস্থা থেকে মুক্তি দেওয়া না হলে বগুড়ায় অনির্দিষ্টকালের জন্য লাগাতার হরতালের ডাক দেওয়া হবে। জেলা বিএনপির সাধারণ সম্পাদক জয়নাল আবেদীন বলেন, জেলা ১৮-দলীয় জোটের এক জরুরি সভায় ৩৬ ঘণ্টার হরতাল ঘোষণার সিদ্ধান্ত নেওয়া হয়। সমাবেশের আগে ১৮-দলীয় জোটের নেতা-কর্মীরা শহরে বিক্ষোভ মিছিল বের করেন। মিছিলটি শহরের প্রধান প্রধান সড়ক প্রদক্ষিণ করে। এদিকে বিরোধীদলীয় নেতাকে অবরুদ্ধ ও হাইকোর্টে হামলার প্রতিবাদে বগুড়ার আদালত বর্জন করে জেলা জজ আদালত চত্বরে গতকাল সকাল থেকেই সমাবেশ করেন বিএনপি-সমর্থিত আইনজীবীরা। এতে জাতীয়তাবাদী আইনজীবী ফোরামের নেতারা বক্তৃতা করেন।</news>