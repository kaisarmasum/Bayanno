<source>jugantor</source>


করোনাভাইরাসের প্রভাব থেকে সরকার-ব্যবসায়ীসহ দেশের সংশ্লিষ্ট সব পক্ষকে শিক্ষা নিতেই হবে।
তা না হলে সংকট আরও ঘনীভূত হবে। বর্তমানে চীন থেকে কাপড় আমদানি বন্ধ হয়ে যাওয়ায় ইতিমধ্যে অনেক গার্মেন্টের উৎপাদনও বন্ধ হওয়ার পথে। অথচ সরকার সময়মতো উপযুক্ত নীতি গ্রহণ করলে আজকের এই অচলাবস্থার সৃষ্টি হতো না।
তাই শিল্পের স্বার্থে, বিশেষ করে কাপড় উৎপাদনে ব্যাকওয়ার্ড লিংকেজে স্বয়ংসম্পূর্ণ হওয়ার এখনই সময়। সবাইকে একসঙ্গে জেগে উঠতে হবে। এর কোনো বিকল্প নেই। এক্ষেত্রে নীতি প্রণয়নে সবার আগে দেশের স্বার্থকে প্রাধান্য দিতে হবে।
এজন্য কাপড়ের মিলকে স্বনির্ভর করতেই হবে। এই মিল এগিয়ে গেলে দেশের বিশাল গার্মেন্ট শিল্পও নিজের পায়ে দাঁড়াতে পারবে। এটি যথাযথভাবে করতে পারলে ভবিষ্যতে কারও মুখাপেক্ষী হতে হবে না। এ জন্য পর্যায়ক্রমে তৈরি পোশাক খাতের কাপড়ের আমদানি কমিয়ে স্থানীয় উৎপাদন বাড়তে মিলগুলোকে সর্বাত্মক সহায়তা দিতে হবে।
সময়ক্ষেপণ না করে সংশ্লিষ্ট সবার সঙ্গে আলোচনা করে কার্যকর রোডম্যাপ প্রস্তুত করা জরুরি। যেখানে এ মুহূর্তের জন্য স্বল্পমেয়াদি পদক্ষেপ গ্রহণ করাসহ পরবর্তীতে মধ্যম ও দীর্ঘমেয়াদি পরিকল্পনা নিতে হবে।
যা সরকার ও ব্যবসায়ীদের মতৈক্যের ভিত্তিতে বাস্তবায়িত হবে। বস্ত্র খাতের উন্নয়নে এই রোডম্যাপ বাস্তবায়নে শক্তিশালী মনিটরিং বডি গঠনও সময়ের দাবি।
বস্ত্র সেক্টরের সংকট নিয়ে মঙ্গলবার যুগান্তরে প্রকাশিত সংবাদের ভূয়সী প্রশংসা করে কাপড়ের মিল মালিকরা এ মুহূর্তে সরকারের করণীয় সম্পর্কে মতামত জানাতে গিয়ে উল্লিখিত পরামর্শ দেন। বস্ত্র খাতের প্রকৃত তথ্য তুলে ধরে রিপোর্ট করার জন্য অনেকে মুঠোফোনে প্রতিবেদককে ধন্যবাদ জানান।এই সেক্টরের বিভিন্ন সংগঠনের কয়েকজন নেতৃস্থানীয় ব্যক্তি বলেন, যুগান্তরের রিপোর্টটি আমলে নিয়ে ভবিষ্যৎ করণীয় নির্ধারণে সদস্যদের শিগগির চিঠি দেয়া হবে। এরপর সর্বসম্মতভাবে সিদ্ধান্ত গ্রহণ করে সংগঠনগুলোর পক্ষ থেকে সরকারের প্রয়োজনীয় দাবি জানানো হবে।নাম প্রকাশ না করার শর্তে একাধিক ব্যবসায়ী যুগান্তরকে বলেন, দেশের অর্থনৈতিক উন্নতির পেছনে নিঃসন্দেহে বস্ত্র খাতের ব্যাপক অবদান রয়েছে। এই সেক্টর ঘিরে কমপক্ষে এক কোটি লোকের কর্মসংস্থান হয়েছে।
তৈরি পোশাক খাত নারীর ক্ষমতায়নে গুরুত্বপূর্ণ ভূমিকা রাখছে। আর্থ-সামাজিক উন্নয়নে এসব শিল্প প্রতিষ্ঠানের অবদান অনস্বীকার্য। এছাড়া এই শিল্পের সঙ্গে নানা রকম সামাজিক ও অথনৈতিক কানেকটিভিটির ব্যাপকতা লাভ করেছে। একটি সঙ্গে অন্যটির ব্যবসা জড়িত। যেখানে হাজার হাজার শ্রমিক-কর্মচারী কাজ করে সেখানে কেনাবেচার বিশাল বাজার গড়ে ওঠে।আজ একেবারে গ্রাম পর্যন্ত মানুষের জীবনযাপনে যে গুণগত পরিবর্তন এসেছে তার পেছনে রয়েছে শিল্প উদ্যোক্তাদের বিরাট ভূমিকা। ব্যাপক কর্মসংস্থান সৃষ্টির মাধ্যমে বেসরকারি খাত শুধু বেকার সমস্যার সমাধান করছে না, মানুষের জীবন মানোন্নয়নে অনন্য ভূমিকা রাখছে। তাই এসব সম্ভাবনাময় সেক্টর সংকটে পড়লে সমাজের বহু মানুষের ওপর প্রত্যক্ষ ও পরোক্ষভাবে নেতিবাচক প্রভাব ফেলবে। মানুষ বেকার হয়ে গেলে কেনাবেচা কমে যাওয়ার পাশাপাশি ব্যবসার কালেকশনও কমে যাবে।