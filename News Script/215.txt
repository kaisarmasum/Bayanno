<title>ভূমি কমিশনারকে লাঞ্ছিত করার ঘটনায় মামলা</title> 
 <news>মুন্সিগঞ্জের গজারিয়া উপজেলা সহকারী কমিশনারকে (ভূমি) লাঞ্ছিত করার ঘটনায় ইউনিয়ন পরিষদের (ইউপি) চেয়ারম্যানসহ আটজনের বিরুদ্ধে মামলা হয়েছে। গতকাল মঙ্গলবার ভূমি কমিশনার নিজে বাদী হয়ে গজারিয়া থানায় মামলাটি করেছেন। মামলাটি প্রত্যাহারের দাবিতে গতকাল বিকেলে শতাধিক নারী-পুরুষ ভবেরচর এলাকায় ঢাকা-চট্টগ্রাম মহাসড়ক অবরোধের চেষ্টা চালান।
এজাহারের বিবরণ অনুযায়ী, জমি খারিজসংক্রান্ত বিতর্কের জের ধরে গত সোমবার দিবাগত রাতে উপজেলার রসুলপুর এলাকায় মুন্সিগঞ্জ জেলা পরিষদ ডাকবাংলোর নিজ শয়নকক্ষে গজারিয়া উপজেলা সহকারী কমিশনার (ভূমি) মো. আবু জাফরকে লাঞ্ছিত করে আগ্নেয়াস্ত্র দেখিয়ে হত্যার হুমকি দেওয়া হয়। এ ঘটনায় ইমামপুর ইউপি চেয়ারম্যান মনসুর আহম্মেদ, ইমামপুর ছাত্রলীগের সভাপতি সেলিমসহ আটজনকে আসামি করা হয়েছে।  </news> 
<title>গাজীপুর মেডিকেল কলেজে শিক্ষা কার্যক্রম শুরু আজ</title> 
 <news>গাজীপুর মেডিকেল কলেজের শিক্ষা কার্যক্রম আনুষ্ঠানিকভাবে শুরু হচ্ছে আজ বুধবার থেকে। এদিন ৫০ জন শিক্ষার্থী নিয়ে ২০১৩-১৪ শিক্ষাবর্ষের কার্যক্রম শুরু হবে।
এ উপলক্ষে আজ নগরের বঙ্গতাজ মিলনায়তনে অনুষ্ঠানের আয়োজন করা হয়েছে। সেখানে শিক্ষার্থীদের পরিচয়পর্বের ব্যবস্থা রাখা হয়েছে। বৃহস্পতিবার থেকে শুরু হবে ক্লাস।
আপাতত গাজীপুর সদর হাসপাতালের নতুন ভবনেই কলেজের শিক্ষা কার্যক্রম চালু হচ্ছে। ওই ভবনের নিচতলায় বহির্বিভাগ, দোতলা ও তৃতীয় তলায় শ্রেণীকক্ষ ও অধ্যক্ষের কার্যালয় স্থাপন করা হয়েছে। কলেজ ক্যাম্পাসের ভেতরেই ছাত্রীদের একটি হোস্টেল নির্মাণ করা হয়েছে। জায়গার অভাবে ছাত্রদের জন্য ক্যাম্পাসের বাইরে নগরের ছায়াবীথি এলাকায় সরকারি খরচে হোস্টেল ভাড়া নেওয়া হয়েছে।
ইতিমধ্যে কলেজের অধ্যক্ষ ও ২০ জন শিক্ষক নিয়োগ-প্রক্রিয়া শেষ হয়েছে। সম্প্রতি দেশের সরকারি মেডিকেল কলেজে ভর্তি পরীক্ষায় উত্তীর্ণ শিক্ষার্থীরা এ কলেজে ভর্তি হয়েছেন।
গত ৩১ অক্টোবর প্রধানমন্ত্রী শেখ হাসিনা গাজীপুর সদর হাসপাতালকে ৫০০ শয্যার হাসপাতালে রূপান্তরের জন্য ভিত্তিপ্রস্তর স্থাপন করেন। এরপর ১৮ নভেম্বর স্বাস্থ্য ও পরিবারকল্যাণ মন্ত্রণালয় কলেজটির অনুমোদন দেয়। কলেজের জন্য জমি অধিগ্রহণসহ ৯৮ কোটি টাকা বরাদ্দ দেওয়ার পর এর কাজও শুরু হয়েছে। এর পাশাপাশি সেখানে একটি ট্রমা সেন্টারও স্থাপন করা হবে।
কলেজের অধ্যক্ষ চিকিৎসক সুভাস চন্দ্র সাহা জানান, গাজীপুর মেডিকেল কলেজ হবে দেশের আধুনিকতম মেডিকেল কলেজ। সংযুক্তির মাধ্যমে ২০ জন শিক্ষক দিয়ে এমবিবিএসের প্রথম বর্ষের অ্যানাটমি, ফিজিওলজি ও বায়োকেমেস্ট্রি বিভাগের ক্লাস শুরু হচ্ছে।</news> 
<title>শিশু নিহত</title> 
 <news>ঢাকার নবাবগঞ্জ উপজেলায় ট্রাকচাপায় তাহমিনা (৭) নামে এক শিশু নিহত হয়েছে। আহত হয়েছেন তার বাবা মো. মুরাদ (৪০) ও মা ফাতেমা বেগম (৩০)। গতকাল মঙ্গলবার বেলা তিনটার দিকে নবাবগঞ্জ পাইলট উচ্চমাধ্যমিক বালিকা বিদ্যালয়ের সামনে এ দুর্ঘটনা ঘটে। উপজেলার বাহ্রা গ্রামের বাসিন্দা মুরাদ ও তাঁর স্ত্রী অসুস্থ তাহমিনাকে চিকিৎসক দেখিয়ে মোটরসাইকেলে করে বাড়ি ফিরছিলেন।
নবাবগঞ্জ (ঢাকা) প্রতিনিধি  </news>