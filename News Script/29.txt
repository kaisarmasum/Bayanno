শহীদ মিনারে পৌঁছোতে পৌঁছোতে শীতদুপুর বিকেলের দিকে ঝুঁকে পড়েছে। রোদের তেজি ভাব নেই। কিন্তু সেখানে নামতে না নামতেই ঝলমলে সতেজ ভাব চলে এসেছে সাঈদ হায়দার আর আহমদ রফিকের অবয়বে। বায়ান্নর সেই প্রখর বিদ্রোহ–দিনের আলো যেন ঠিকরে পড়েছে তাঁদের মুখে। এমনিতে শরীর ভালো নেই দুজনারই। বায়ান্নর পর ৬৮ বছর ধরে পানি বয়ে গেছে বুড়িগঙ্গায়। সাঈদ হায়দারের বয়স এখন ৯৪ বছর, আহমদ রফিকের ৯১। কিন্তু শহীদ মিনারের সামনে এসে শরীর থেকে যেন বয়স ঝরে গেছে। গান ভেসে আসছে মিনারের বেদি থেকে। ভাষার গান। সার বেঁধে গান গাইছেন কোনো সাংস্কৃতিক গোষ্ঠীর সাদা–কালো ডুরে শাড়ি পরা সদস্যরা। চারদিকে একুশের আবহ। সাঈদ হায়দার আর আহমদ রফিকের সঙ্গে আজ গল্প করতে এসেছে পাঁচজন তরুণ–তরুণী। ওদের কেউ পড়ে বাংলা বা ইংরেজি মাধ্যম স্কুলে, কেউ মাদ্রাসায়। এই দুজনের সঙ্গে গল্পে গল্পে ভাষা আন্দোলনের উত্তেজনাভরা দিনগুলোর অনুভূতি নিজের মধ্যে পেতে চায় তারা। বুঝতে চায়, তাদেরই কাছাকাছি বয়সের ছেলেমেয়েদের বুকে একদিন ভাষার প্রতি কী এমন মমতা জেগে উঠেছিল যে জীবন পর্যন্ত বাজি রেখেছিল তারা। মৃন্ময়ী গুহ আর আদিয়ান আতিক কিছুদিন পর এ–লেভেল দেবে। মৃন্ময়ী সানিডেইল আর আদিয়ান সানবিমস থেকে। তাসফিয়া কাদের আফরা, সরদার আকিব লতিফ আর ওবায়দুল্লাহ সায়াদ পড়ে দশম শ্রেণিতে। তাসফিয়া হলি ক্রসে, আকিব লতিফ ঢাকা রেসিডেনসিয়াল মডেল কলেজে আর ওবায়দুল্লাহ তাহফিজুল কুরআনিল কারিম ফাজিল মাদ্রাসায়। সাঈদ হায়দার আর আহমদ রফিকের কাছে ভাষা আন্দোলনের দিনগুলো নিছক স্মৃতি নয়, জীবন পাল্টে দেওয়া ঘটনা। তাঁদের গল্পে সজীব হয়ে ফিরে এল সেসব দিনের ঘটনাপ্রবাহ। ১৪৪ ধারা ভাঙার জন্য ১৯৫২ সালের ২১ ফেব্রুয়ারি তাঁরা অন্য ছাত্রদের সঙ্গে ঢাকার রাস্তায় নেমে এসেছিলেন। তাঁদের মুখে বাংলা ভাষার অধিকার প্রতিষ্ঠার দাবি। হৃৎপিণ্ড জ্বলন্ত বারুদে ঠাসা। সাঈদ হায়দার আর আহমদ রফিক তখন ঢাকা মেডিকেল কলেজের ছাত্র। ভাষা আন্দোলনের সময় তাঁরা রাজপথে। ঢাকা মেডিকেল কলেজে বায়ান্নর ২৩ ফেব্রুয়ারিতে কারফিউর রাতে হাত লাগিয়েছেন একুশের শহীদদের স্মরণে স্মৃতিস্তম্ভ গড়ে তুলতে। আন্দোলনে যুক্ত হওয়ায় বরখাস্ত হয়ে দুই বছর মেডিকেল কলেজে পড়তে পারেননি আহমদ রফিক। সেই শাস্তি এখন তাঁর গৌরব। ভাষাশহীদদের রক্তের মধ্য দিয়ে যে বাঙালি নতুন করে চিনল তার জাতিকে। সেই থেকে বাঙালির নতুন পথচলারও শুরু।সফলতা–বিফলতার কোনো প্রশ্নই ছিল না। আমাদের সিদ্ধান্ত ছিল, আমরা ১৪৪ ধারা ভাঙব। ৪ ফেব্রুয়ারি ছাত্রসভায় সিদ্ধান্ত নেওয়া হয়, ২১ ফেব্রুয়ারি দেশব্যাপী কর্মসূচি পালন করা হবে। সভা–সমাবেশ থেকে শুরু করে হরতাল সবই করা হবে। রাষ্ট্রভাষা সংগ্রাম পরিষদ আমাদেরই করা।