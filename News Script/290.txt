<source>Samakal</source>


ডটবাংলা ডোমেইন : কান্ট্রি কোড টপ-লেভেল- এই ডোমেইন হিসেবে বাংলাদেশের জন্য আন্তর্জাতিক ডোমেইন ব্যবস্থাপনা নিয়ন্ত্রক সংস্থা ইন্টারনেট করপোরেশন ফর অ্যাসাইন্ড নেইমস অ্যান্ড নাম্বারস (আইক্যান) ডটবাংলার ম্যানেজার হিসেবে বিটিসিএলকে অনুমোদন দেয় ২০১৬ সালের ৪ অক্টোবর। এরপর ২০১৬ সালের ৩১ ডিসেম্বর প্রধানমন্ত্রী শেখ হাসিনা আনুষ্ঠানিকভাবে ডটবাংলা ডোমেইনের উদ্বোধন করেন।
ডটবাংলা ডোমেইনের বিশেষত্ব হচ্ছে এর ডোমেইনে সরাসরি বাংলায় ওয়েব ঠিকানা তৈরি করা সম্ভব। যেমন 'জ্বালানি ও খনিজসম্পদ.বাংলা', 'বিটিসিএল.বাংলা'।
বিটিসিএল সূত্র জানায়, প্রত্যাশা ছিল সরকারি পর্যায়ে এই ডটবাংলা ডোমেইনের ব্যবহার ব্যাপক হবে। কিন্তু কার্যত তা হয়নি। এ জন্য বিটিসিএল ২০১৭ সালের ১৯ সেপ্টেম্বর ডাক ও টেলিযোগাযোগ সচিবকে চিঠি দিয়ে ডটবাংলা ডোমেইন সম্পর্কে সরকারি-বেসরকারি  প্রতিষ্ঠান-সংস্থাগুলোর অনাগ্রহের কথা জানায়। ওই চিঠিতে বলা হয়, ডটবাংলা ডোমেইন ব্যবস্থাপনায় আধুনিক সুবিধা থাকার পরও এখানে গুরুত্বপূর্ণ প্রতিষ্ঠানের নিবন্ধনে অনাগ্রহ রয়েছে। চিঠিতে সরকারি ও বেসরকারি প্রতিষ্ঠানের ওয়েবসাইটে এই ডোমেইন বাস্তবায়নে প্রশাসনিক নির্দেশনা চাওয়া হয়।
এরপর ২০১৭ সালের ২৪ অক্টেবর মন্ত্রিপরিষদ বিভাগ থেকে সব মন্ত্রণালয়, বিভাগ, বিভাগীয় কমিশনার এবং জেলা প্রশাসককে তাদের অধীন সব দপ্তর ও সংস্থাকে বিটিসিএলের ডটবিডি ও ডটবাংলা ডোমেইন বাধ্যতামূলকভাবে নিবন্ধন ও গতিশীল, সক্রিয় ওয়েবসাইট তৈরির নির্দেশনা দেওয়া হয়। পরে ডাক ও টেলিযোগাযোগ মন্ত্রীর দায়িত্ব নিয়ে মোস্তাফা জব্বার সব ডোমেইন এক ক্যাটাগরিভুক্ত করেন এবং ডোমেইনের দাম ২৫ হাজার টাকা থেকে কমিয়ে ৮০০ টাকায় নামিয়ে আনেন। ডোমেইনের জন্য অনলাইনে আবেদন, বরাদ্দ ও মূল্য পরিশোধের ব্যবস্থা করার উদ্যোগও নেন তিনি। তবে এত সব উদ্যোগের পরও ডটবাংলা ডোমেইন এখনও অন্ধকারে।
কেন এই করুণ অবস্থা : আইক্যান থেকে ডটবাংলা ডোমেইনের অনুমোদন পাওয়ার ক্ষেত্রে কিছু জটিলতা ছিল। তবে ২০১৬ সালে বিডিনগের উদ্যোগে খ্যাতনামা তথ্যপ্রযুক্তি বিশেষজ্ঞ সুমন আহমেদ সাবির আইক্যানের সঙ্গে বৈঠক করেন এবং শেষ পর্যন্ত বিটিসিএল অনুমোদন পায়।সুমন আহমেদ সাবির সমকালকে বলেন, ডটবাংলা ডোমেইন চলেনি দুটি কারণে। প্রথমত, এটির ঠিকানা বাংলায় হওয়াতে বাংলা ভাষাভাষী মানুষ ছাড়া আর কেউ এর ব্যবহারে আগ্রহী হবেন না। এমন ঠিকানাসম্পন্ন ওয়েবসাইটের আন্তর্জাতিক ব্যবহারের সুবিধা না থাকায় এ ক্ষেত্রে অনেকেই আগ্রহী নন। তবে বিশ্বে বাংলা ভাষাভাষী মানুষ অনেক। তাই ডটবাংলা ডোমেইনের উল্লেখযোগ্য ব্যবহারের সম্ভাবনাও রয়েছে। তবে উদ্বোধনের পর বিটিসিএল এই ডোমেইনের কোনো বিপণন করেনি বললেই চলে। দেশের মানুষের বাংলা ভাষার প্রতি ভালোবাসা আছে, আবেগ আছে। যার কারণে অনেকে ডটবাংলায় ওয়েব ঠিকানা খুলতেন, যদি বিটিসিএল সেভাবে প্রচার করত।