করোনাভাইরাসের কারণে দেশে ভ্যাটের মেশিন বসানোয় দেরি হচ্ছে। ১৬ ফেব্রুয়ারি থেকে পরীক্ষামূলকভাবে ঢাকা ও চট্টগ্রামে এই যন্ত্র বসানোর কথা ছিল। যন্ত্রটি ইতিমধ্যে দেশে চলেও এসেছে। কিন্তু নির্দিষ্ট সফটওয়্যার সন্নিবেশিত করার জন্য চীনা প্রকৌশলীরা করোনাভাইরাসের কারণে আসতে না পারায় ভ্যাট মেশিন চালুর বিষয়টি আপাতত থেমে গেছে। কবে নাগাদ তা চালু হবে, সেটিও নিশ্চিত নন ভ্যাট কর্মকর্তারা।এই অবস্থায় জাতীয় রাজস্ব বোর্ড (এনবিআর) নতুন করণীয় নির্ধারণে আজ বুধবার বৈঠকে বসছে। এতে ভ্যাটের মেশিন সরবরাহকারী প্রতিষ্ঠান এসজেডজেডটি-কেএমএমটি-ইএটিএল জেভি এডিএ ট্রেডিং বাংলাদেশ কোম্পানিসহ সংশ্লিষ্ট সব পক্ষের প্রতিনিধিদের ডাকা হয়েছে। বৈঠকে এনবিআরের চেয়ারম্যান আবু হেনা মো. রহমাতুল মুনিম সভাপতিত্ব করবেন। এনবিআর সূত্রে এসব তথ্য জানা গেছে।নতুন ভ্যাট আইন চালুর পর কেনা দামেই ব্যবসায়ীদের মধ্যে ইলেকট্রনিক ফিসক্যাল ডিভাইস (ইএফডি) মেশিন (ইসিআর মেশিনের মতো) প্রদানের ঘোষণা দেয় এনবিআর। ব্যবসায়ীরা যাতে স্বয়ংক্রিয়ভাবে ভ্যাটের হিসাব রাখতে পারেন, সে জন্য এনবিআর উদ্যোগটি নেয়। এ জন্য ওই চীনা কোম্পানিকে প্রাথমিকভাবে ১০ হাজার ইএফডি মেশিন আমদানির কার্যাদেশ দেওয়া হয়। এদিকে ঢাকা ও চট্টগ্রাম মহানগরে পরীক্ষামূলকভাবে চালু করে দেখার জন্য গত জানুয়ারি মাসে চীন থেকে ১০০টি ইএফডি মেশিন দেশে আনা হয়। ১৬ ফেব্রুয়ারি থেকে দুই সপ্তাহের জন্য ঢাকা উত্তর ও দক্ষিণ কমিশনারেটে ৪০টি করে এবং চট্টগ্রামের বিভিন্ন এলাকার ২০টি দোকানে যন্ত্রটি বসানোর কথা ছিল। কিন্তু চীনা প্রকৌশলীরা আসতে না পারায় কাজটি করা যাচ্ছে না। চীনা প্রকৌশলীদের এই মেশিনে নির্দিষ্ট সফটওয়্যার বসানো এবং এনবিআরের ডেটা সেন্টারে তা সংযুক্ত করার কথা ছিল। ইএফডি মেশিন সরবরাহকারী প্রতিষ্ঠানে কর্মরত চীনা প্রকৌশলীরা গত জানুয়ারি মাসে নিজ দেশে ছুটিতে যান।জানা গেছে, বাংলাদেশ কম্পিউটার কাউন্সিল (বিসিসি) এনবিআরের ডেটা সেন্টার তৈরি করেছে। ওই প্রতিষ্ঠানটিও এই মুহূর্তে চীনা প্রকৌশলীদের এই কাজে সম্পৃক্ত হতে দিতে অনীহা প্রকাশ করেছে। আর আজকের বৈঠকে চীনা সরবরাহকারী প্রতিষ্ঠানের কাছে ইএফডি মেশিনের পরীক্ষামূলক পরিচালনা, বাকি মেশিন আনা এবং সফটওয়্যার বসানো, এনবিআরের ডেটা সেন্টারের সঙ্গে সংযুক্ত করার বিষয়ে পরিকল্পনা জানতে চাওয়া হবে। জানতে চাইলে এনবিআরের সদস্য (ভ্যাট বাস্তবায়ন ও আইটি) জামাল হোসেন প্রথম আলোকে বলেন, ‘আজকের বৈঠকে সিদ্ধান্ত হবে কবে থেকে পরীক্ষামূলক পরিচালনা শুরু হবে। যেসব চীনা প্রকৌশলী ফিরে আসতে পারেননি, তাঁদের সঙ্গে অনলাইনে যোগাযোগ রাখা হচ্ছে এবং প্রয়োজনীয় পরামর্শও নেওয়া হচ্ছে। আশা করি, শিগগিরই পুরোদমে কাজ শুরু হবে।’