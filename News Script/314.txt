<title>বরিশাল বিশ্ববিদ্যালয় শিক্ষক সমিতির কমিটি গঠন</title> 
 <news>বরিশাল বিশ্ববিদ্যালয় শিক্ষক সমিতির ২০১৪ সালের কমিটি গঠন করা হয়েছে।
এক বছরের জন্য গঠিত এই কমিটির সভাপতি হয়েছেন গণিত বিভাগের শফিউল আলম এবং সাধারণ সম্পাদক ইংরেজি বিভাগের মোহাম্মদ তানভীর কায়ছার।
গতকাল মঙ্গলবার দুপুরে ওই কমিটি ঘোষণা করেন বিশ্ববিদ্যালয়ের শিক্ষক প্রধান নির্বাচন কমিশনার মোহাম্মদ সাখাওয়াত হোসেন। কার্যকরী কমিটির সহসভাপতি হয়েছেন আরিফ হোসেন, সহসাধারণ সম্পাদক বিজন কৃষ্ণ সাহা এবং কোষাধ্যক্ষ আবদুল কাইউম।
১৫ সদস্যবিশিষ্ট কমিটির সদস্য নির্বাচিত হয়েছেন সাদেকুর রহমান, হেনা রানী বিশ্বাস, আবদুল্লাহ আল মাসুদ, ফাতেমা-তুজ-জোহরা, সুজন চন্দ্র পাল, তারেক মাহমুদ, জ্যোতির্ময় বিশ্বাস, রাশেদ মোশাররফ, শারমিন আক্তার ও মনিরা বেগম।</news> 
 <news>মাদারীপুরের কালকিনি উপজেলার চরদৌলত খান ইউনিয়নের মাথাভাঙ্গা গ্রামে গতকাল মঙ্গলবার বোমা বিস্ফোরণে তুহিন চৌকিদার নামের একজন নিহত হন।
তিনি ওই গ্রামের শামু চৌকিদারের ছেলে। ঘটনার সময় তিনি বোমাটি বহন করছিলেন বলে পুলিশ দাবি করেছে।
এলাকাবাসী ও পুলিশ সূত্রে জানা গেছে, গতকাল বেলা দুইটার দিকে উপজেলার সিটিখান উচ্চবিদ্যালয় এলাকা থেকে মাথাভাঙ্গা রাস্তা দিয়ে নিজের বাড়িতে যাচ্ছিলেন তুহিন (৩৫)।
এ সময় একটি বোমা বিস্ফোরণের শব্দ পেয়ে এলাকাবাসী মাথাভাঙ্গা এলাকায় এসে তুহিনকে গুরুতর আহত অবস্থায় পড়ে থাকতে দেখেন। পরে তাঁকে স্থানীয় একটি হাসপাতালে নেওয়া হয়।
অবস্থার অবনতি হওয়ায় সেখান থেকে তাঁকে বরিশাল শেরেবাংলা মেডিকেল কলেজ হাসপাতালে পাঠানো হয়। বিকেল সাড়ে পাঁচটার দিকে সেখানে চিকিৎসাধীন অবস্থায় তিনি মারা যান। পুলিশ ঘটনাস্থল পরিদর্শন করেছে।
এলাকাবাসী জানান, তুহিন চরদৌলত খান ইউনিয়ন পরিষদের সাবেক চেয়ারম্যান আবদুল মান্নান সরদারের সমর্থক ছিলেন।
ইউপি নির্বাচনের পর থেকেই পরাজিত প্রার্থী মান্নান সরদার ও বর্তমান চেয়ারম্যান চান মিয়া শিকদারের সমর্থকদের মধ্যে হামলা-পাল্টাহামলা ও সংঘর্ষের ঘটনা ঘটছে।
মান্নান সরদার বলেন, ‘তুহিন আমার লোক। আমার প্রতিপক্ষ বর্তমান চেয়ারম্যান চান মিয়া শিকদারের সমর্থকদের ছোড়া বোমার আঘাতে তুহিনের মৃত্যু হয়েছে।’
কালকিনি থানার ভারপ্রাপ্ত কর্মকর্তা (ওসি) নাজমুল হুদা দাবি করেন, তুহিন নিজের বহন করা বোমার বিস্ফোরণে নিহত হয়েছে। এ ঘটনায় মামলা দায়েরের প্রস্তুতি চলছে।  </news> 
জুনিয়র স্কুল সার্টিফিকেট (জেএসসি) পরীক্ষার ফল ঘোষণা করা হয় গত ২৯ ডিসেম্বর।
যশোর বোর্ডের ওয়েবসাইটে ওই ফলাফলের তালিকায় দেখানো হয় খুলনার ফুলতলার মিলিটারি কলেজিয়েট স্কুল যশোর বোর্ডে পঞ্চম স্থান লাভ করেছে। আর ৭৩ জন পরীক্ষার্থীর ৭২ জন পাস করেছে। বোর্ডের ওয়েবসাইটে দেওয়া এই ফল ৩০ ডিসেম্বর প্রথম আলোয় প্রকাশিত হয়।
ওই দিনই এই ফলাফল সংশোধন করে যশোর বোর্ড। সেখানে দেখানো হয়েছে, মিলিটারি কলেজিয়েট স্কুল যশোর বোর্ডে দ্বিতীয় স্থান লাভ করেছে। আর আর ৭৩ জন পরীক্ষার্থীর ৭৩ জনই জিপিএ-৫ পেয়েছে।
মাধ্যমিক ও উচ্চমাধ্যমিক শিক্ষা বোর্ড যশোরের চেয়ারম্যান আমিরুল আলম খান এই ভুলের কথা স্বীকার করেছেন।