<source>kalerkantho</source>
চট্টগ্রামে শিপিং করপোরেশনের প্রধান কার্যালয়, বরিশালে আইডাব্লিউটিএর প্রধান কার্যালয়, চট্টগ্রামে ড্রাই ডক প্রতিষ্ঠা—এসব প্রশাসন বিকেন্দ্রীকরণের শহর-নগরভিত্তিক ছোট ছোট উদাহরণ মাত্র। জিয়াউর রহমানের মনন ও মস্তিষ্কে ছিল গোটা বাংলাদেশের মানচিত্র। পার্বত্য চট্টগ্রাম উন্নয়ন বোর্ড, উপকূলীয় অঞ্চল উন্নয়ন বোর্ড, হাওর উন্নয়ন বোর্ড এর গুটিকয়েক নমুনা মাত্র।
জাতীয়কৃত লোকসানী শিল্প-কলকারখানাগুলো বেসরকারি মালিকানায় ফিরিয়ে দিয়ে একটি উদ্যম তৈরি করে দেন জিয়া। বহু শিল্পপ্রতিষ্ঠানে তখন এক শিফটের স্থলে তিন শিফটে উৎপাদন শুরু হয়। ভারী ও মাঝারি প্রতিষ্ঠানগুলোও নতুন উদ্দীপনায় কাজ শুরু করে। দেশের রপ্তানি বাণিজ্যে আয় ক্রমেই বাড়তে থাকে। রপ্তানি উন্নয়ন ব্যুরো গতিশীল হয়। গার্মেন্টশিল্পে বিশেষ প্রণোদনার উদ্দেশ্যে আমলাদের আপত্তি সত্ত্বেও শহীদ জিয়া ‘বন্ডেড ওয়্যারহাউস’ এবং ‘ব্যাক টু ব্যাক’ এলসির বিশেষ ব্যবস্থা করেন। দ্রুত বিকশিত হতে থাকে গার্মেন্টশিল্প। লাখ লাখ মানুষের কর্মসংস্থানের সুযোগ সৃষ্টি হয়। বিশেষ করে নিম্নবিত্ত, কম শিক্ষিত পরিবারের নারী সদস্যরা পরিবারের বোঝার পরিবর্তে পরিবারের স্বস্তিতে পরিণত হয়। দেশের অর্থনীতিতে বৈদেশিক মুদ্রার তহবিল বৃদ্ধি পেতে থাকে। বিশেষ প্রণোদনার ফলে পাটশিল্প বহুমুখী উৎপাদনে যায়, বাড়ে শিল্পভিত্তিক কর্মসংস্থান। রপ্তানিতে আসে বর্ধিত বৈশিক মুদ্রা।
উদার নীতিমালা তৈরি করার কারণে ডকইয়ার্ড নির্মাণে জমি বরাদ্দ সহজ হয়। বেসরকারি উদ্যোগে বহু ছোটবড় জাহাজ নির্মাণ প্রতিষ্ঠান গড়ে ওঠে, যা আজ দেশে তৈরি জাহাজ বিদেশি ওয়ার্ক অর্ডারে নির্মাণ করে দিয়ে খ্যাতি অর্জন করছে। জেলা এবং তৎকালীন মহকুমাভিত্তিক বিসিকের মাধ্যমে শিল্প মন্ত্রণালয় ও ভূমি মন্ত্রণালয় এবং ব্যাংক ব্যবস্থাপনার সমন্বিত প্রচেষ্টায় শত শত ক্ষুদ্র ও কুটির শিল্প প্রতিষ্ঠান গড়ে ওঠে। হস্তশিল্প, নকশিকাঁথা, জামদানিশিল্প পুনর্জীবন পায়। অর্থনীতির চাকা সচল ও গতিপ্রাপ্ত হয়। শিল্পকারখানায় বিশেষ ব্যবস্থায় স্বল্প সময়ে এবং স্বল্প সুদে ঋণ সহায়তার জন্য ‘বাংলাদেশ শিল্প ব্যাংক’ এবং আইসিবি (ইনভেস্টমেন্ট করপোরেশন অব বাংলাদেশ) প্রতিষ্ঠার পর বিশেষ সেল গঠন করে শিল্প উদ্যোক্তাদের সার্বিক সহায়তার ব্যবস্থা করা হয়। উদ্যোক্তাদের মেইনটেন্যান্স খরচ সাশ্রয়ে বড় বড় জেলা শহরে শিল্প ব্যাংকের শাখা খোলা হয়। ভোকেশনাল ট্রেনিং ইনস্টিটিউটের শাখা বৃদ্ধি করে প্রয়োজনীয় কারিগরি প্রশিক্ষণ সুবিধা বাড়িয়ে যুবক-তরুণদের স্বনির্ভর ক্ষুদ্র শিল্প প্রতিষ্ঠান স্থাপনে উৎসাহিত করে আত্মকর্মসংস্থানভিত্তিক কারিগরি শিক্ষক ও উদ্যোক্তা গোষ্ঠী তৈরি করা হয় জিয়ার উদ্যমী প্রচেষ্টা ও কর্মতৎপরতায়।
শহীদ জিয়াউর রহমানই প্রথম বাংলাদেশ থেকে আধা দক্ষ, অদক্ষ ছয় হাজার শ্রমশক্তি রপ্তানি করেন ইরাকে। মধ্যপ্রাচ্যের সৌদি আরবসহ আরো কিছু দেশে কর্মসংস্থানের ব্যবস্থা করেন তিনি ব্যক্তিগত কূটনৈতিক প্রচেষ্টায়। বাংলাদেশের বৈদেশিক মিশনগুলোতে ‘লেবার অ্যাটাশে পদ সৃষ্টি করে প্রশিক্ষিত কর্মসংস্থান এবং তাদের মাধ্যমে শ্রমশক্তি রপ্তানি করে জনসংখ্যার সমস্যাকে মানবসম্পদে পরিণত করেন জিয়াউর রহমান।