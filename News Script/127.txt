<source>kalerkantho</source>
শিক্ষকতার জীবন?
শিক্ষক হতে হলে যে বিষয়টি পড়ান, সেটি সম্পর্কে সামগ্রিক জ্ঞান থাকতে হবে। শিক্ষকতায় এসে আধুনিক স্থাপত্য কী, এটা আমি নতুন করে বোঝার চেষ্টা করি। আধুনিক স্থাপত্য শেখাতে গিয়ে ছাত্রদের আমি ট্র্যাডিশন এবং ট্র্যাডিশনের সঙ্গে সংশ্লিষ্ট রোমান্টিকতাগুলো পরিহার করতে বলতাম। বাঙালিদের একটা ব্যাপার আছে, সব কিছুতেই বাঙালি হতে হবে। আমি মনে করি, আধুনিক স্থাপত্যে বাঙালিত্ব বলে যদি কিছু থাকে, সেটাকে ফিল্টার করে আনতে হবে। কারণ পৃথিবী তো অনেক এগিয়ে গেছে। ধরুন, আমরা খুব আবেগপ্রবণ মানুষ। জানি, কবিতায় এ ধরনের মানুষের প্রয়োজন আছে। কিন্তু সম্পূর্ণই আবেগ দিয়ে কাজ করলে তো সেটা একটা সেন্টিমেন্টাল জিনিস হয়; তার কোনো মূল্য থাকে না। আবেগকে যুক্তির মাধ্যমে নিয়ন্ত্রণ করতে হয়। যুক্তি ও আবেগের এই ভারসাম্যটি আমি ছাত্রদের আমার সাবজেক্টের ভেতর দিয়েই বিভিন্নভাবে বোঝানোর চেষ্টা করেছি। যেন তারা আবেগপ্রবণ বাঙালি না হয়ে যুক্তিনির্ভর বাঙালি হয়, এটা আমার শিক্ষকতার একটা উদ্দেশ্য ছিল। ক্লাসের বাইরেও আমি রাত ১০টা-১১টা পর্যন্ত ওদের সঙ্গে গল্প করতাম। তাই খুব জনপ্রিয় শিক্ষক হয়ে যাই। এত রাত পর্যন্ত গল্প করলেও আমি কোনো দিন নিজের গল্প করিনি। আধুনিক সিনেমা কী, আর্ট কী, কোনটা উচিত, কোনটা উচিত নয়, কোনটা বালখিল্য হচ্ছে, কোনটা গভীর হচ্ছে—এসবই ছিল আলাপের বিষয়। শিল্প কিন্তু একটা সেন্সরিয়াল ব্যাপার। যেকোনো শিল্পের কাজ কিন্তু যুক্তিহীন হতে পারে না। যুক্তিহীন জিনিস অগ্রহণযোগ্য। যুক্তির ওপর নির্ভর করেই শিল্প হবে; কিন্তু শিল্প যখন হয়ে যাবে, তখন যুক্তিকে অতিক্রম করে যদি দাঁড়াতে না পারে, তাহলে সেটা শিল্প থাকবে না। শিল্পকে বোধের জায়গায় নিয়ে যেতে হবে। সেটা আর্কিটেকচার, পেইন্টিং, সিনেমা, কবিতা...যা-ই হোক। সেটাই আমি বোঝানোর চেষ্টা করতাম।
বুয়েটে আন্দোলন করেছিলেন কেন?
বুয়েটের আর্কিটেকচারে ভর্তি পরীক্ষায় ইঞ্জিনিয়ারিংয়ে ভর্তি হতে যা যা লাগে, তার কাছাকাছি নিয়ে যাওয়ার চেষ্টা করা হয়েছিল। আমরা বললাম, ইঞ্জিনিয়ারিংয়ের যে অ্যাপটিচ্যুড, আর আর্কিটেকচারে পড়ার যে অ্যাপটিচ্যুড—এ দুটি তো আলাদা জিনিস। আমরা যে ভর্তি পরীক্ষা দেব, তাতে দেখব একজন ছাত্রের আর্টিচেকচারে পড়ার ব্যাপারে স্পৃহা আছে কি না। তার ড্রয়িং দেখব আমরা। কিন্তু অঙ্ক, ফিজিকস—এসব নিয়ে বেশি প্রশ্ন দেওয়া হলে তো সে ইঞ্জিনিয়ারিংয়ের জন্য ভালো হবে। আর্কিটেকচারে কিছু শৈল্পিক চেতনা লাগে। সে জন্য ভর্তি পরীক্ষায় আমরা এসব বিষয়ে কিছু জোর দিতাম। হঠাৎ করে কর্তৃপক্ষ বলল, আমাদের একেকটি ডিপার্টমেন্টের জন্য একেক রকম প্রশ্ন করার সুযোগ নাই। ফলে দেখলাম, আমরা আসলে ভালো ছেলে-মেয়ে পাব না। কারণ পরীক্ষার সিস্টেমটা এমন হবে যে আর্কিটেকচারে পড়ার উপযুক্ত, তাকে বাদ দিয়ে দেব; যে অনুপযুক্ত, তাকে নিয়ে নেব। কর্তৃপক্ষকে বোঝানোর চেষ্টা করলাম। তারা বুঝতে নারাজ। তখন আমরা আন্দোলন শুরু করলাম। এটা ১৯৯০-এর দশকের ঘটনা।