<source>kalerkantho</source>
গাজীপুর শিল্প পুলিশ, বিজিএমইএ নেতা, কারখানার মালিক ও শ্রমিকদের সঙ্গে কথা বলে জানা গেছে, গত বছরের ১ জানুয়ারি থেকে ৩১ ডিসেম্বর পর্যন্ত এক বছরে গাজীপুর জেলায় বন্ধ হওয়া বিজিএমইএভুক্ত কারখানাগুলোর মধ্যে ৩৩টি নিট, ২৩টি সোয়েটার আর বাকিগুলো ওভেন ও অন্যান্য খাতের। এসব কারখানার মধ্যে ডডি এক্সপোর্ট ওয়্যার, প্যাসিফিক এ ওয়ান সোয়েটার, পেল্টা কোয়ালিটি, ওয়াগা স্টাইল ওয়াইজ, মার্ক মুড, ইউন্টেরিয়া টেক্সটাইল, ডিভাইন টেক্স সোয়েটার, আসিফ অ্যাপারেলস, এহসান ফ্যাশন, জারা ডেনিম, অ্যালিগেন্স ওরিয়েন্টাল, সুপ্রিম ইন্ডাস্ট্রিজ, অটো স্পিনিং, রেপিশন অ্যাপারেলসের মতো নামিদামি কারখানাও রয়েছে।
উদ্যোক্তারা জানান, প্রতিদিনই নতুন নতুন কারখানা বন্ধ হচ্ছে। বেশ কয়েকটি বড় কারখানা বন্ধের গুঞ্জন রয়েছে। 
গাজীপুর শিল্প পুলিশের পুলিশ সুপার মো. ছিদ্দিকুর রহমান কালের কণ্ঠকে বলেন, ‘এককথায় বলতে গেলে উৎপাদন বাড়লেও ক্রেতারা দাম না বাড়ানোর কারণে লোকসানের মুখে কারখানা বন্ধ হচ্ছে। শ্রমিকরা কর্মহীন হচ্ছেন। বিষয়গুলো প্রশাসনের ঊর্ধ্বতন কর্মকর্তাদের জানানো হচ্ছে।’
নারায়ণগঞ্জ প্রতিনিধি দিলীপ কুমার মণ্ডল জানান, সেখানেও একে একে নিট ও ওভেন পোশাক কারখানা বন্ধ হয়ে যাচ্ছে। ক্রেতাজোট অ্যাকর্ড ও অ্যালায়েন্সের খবরদারির প্রভাব পড়েছে মারাত্মকভাবে। সংশ্লিষ্ট সূত্রে জানা গেছে, এ দুটি সংস্থার কড়াকড়ি শর্ত পূরণ করতে না পেরে অনেক পোশাক কারখানা বন্ধ হয়ে গেছে। গত পাঁচ বছরে নারায়ণগঞ্জে কয়েক শ ছোট, মাঝারি ও বড় কারখানা বন্ধ হয়ে গেছে। বেকার হয়েছে হাজার হাজার কর্মী।
মালিকদের অভিযোগ, যে তিনটি শর্ত নিয়ে অ্যাকর্ড ও অ্যালায়েন্স কাজ শুরু করেছিল, এর মধ্যে শ্রমিক অধিকার ও নিরাপত্তা নিশ্চয়তা অন্যতম। কিন্তু তারা পোশাকের ন্যায্য মূল্য নিয়ে কোনো কথাই বলেনি।
খোঁজ নিয়ে জানা গেছে, নিট ও ওভেন খাতের মধ্যে নারায়ণগঞ্জে মূলত নিট পোশাক কারখানাই বেশি। ফতুল্লার বিসিক শিল্পাঞ্চলসহ জেলার পাঁচটি উপজেলায় মোট ৬০০ নিট ও ৫০টি ওভেন পোশাক কারখানা চালু রয়েছে।
নিট পোশাক প্রস্তুতকারক ও রপ্তানিকারকদের সংগঠন বিকেএমইএর হিসাবে সংগঠনের সদস্যসংখ্যা দুই হাজার হলেও বর্তমানে সারা দেশে চালু আছে মাত্র ৮০০ কারখানা। গত পাঁচ বছরে নিট খাতের এক হাজার ২০০ কারখানা বন্ধ হয়ে গেছে। শুধু বিসিক শিল্পাঞ্চলেই গত কয়েক বছরে ১০০টি কারখানা বন্ধ হয়ে গেছে। এতে বেকার হয়েছে প্রায় ৬০ হাজার শ্রমিক। দেশে প্রথম দিকে গড়ে উঠা পোশাক কারখানা মিনার ইন্ডাস্ট্রিজ, মিনার টেক্সটাইল, মিনটেক্স, জার্জিস, মনোয়ারা, সান হোসিয়ারি, অটো টেক্স, মিনার হোসিয়ারি, লেবার হোসিয়ারি, গ্যালাক্সি স্পোর্টস, নামকন, রিভলাইন ও ইউনিসন এখন বন্ধ।