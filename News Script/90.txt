নেইমার সান্তোস ছেড়েছেন ২০১৩ সালে। বার্সেলোনা ছেড়েছেন ২০১৭ সালে। অর্থাৎ এ দুটি ক্লাবের পাট চুকিয়েছেন বেশ বহুদিন হয়ে গেছে। কিন্তু চাইলেই কি সব চুকিয়ে দেওয়া যায়? বিশেষ করে বিষয় যখন দলবদল, আর সেখানে জড়িত বার্সা-সান্তোস। নেইমারের সেই আলোচিত দলবদল নিয়ে ঝামেলা যে এখনো ‘জীবন্ত’!
২০১৩ সালে দলবদলের বিশ্ব রেকর্ড গড়ে সান্তোস ছেড়ে বার্সায় যোগ দেন নেইমার। এরপর থেকেই চলছে ঝামেলা। বার্সার বিপক্ষে দলবদলের লেনদেনে অস্বচ্ছতা ও অসততার অভিযোগে মামলাও করে সান্তোস। ব্রাজিলিয়ান ক্লাবটি মামলা করেছিলেন নেইমার ও তাঁর বাবার বিপক্ষেও। বার্সাকে নিয়ে সান্তোসের অভিযোগ ছিল, দলবদলে প্রাপ্য অর্থটা তারা পায়নি। এবার বার্সার বিপক্ষেই নতুন অভিযোগ তুলল সান্তোস। স্প্যানিশ সংবাদমাধ্যম ‘এল মুন্দো’ জানিয়েছে, ক্ষতিপূরণ বাবদ কাতালান ক্লাবটির কাছে সাড়ে ৪ মিলিয়ন ইউরো (বাংলাদেশি টাকায় ৪১ কোটি টাকা) চেয়ে চিঠি পাঠিয়েছে তারা।
সান্তোস থেকে বার্সায় নেইমারের দলবদলের সঠিক মূল্য কত ছিল তা নিয়ে ধোঁয়াশা আছে। এমনকি চুক্তিপত্রে কী কী শর্ত ছিল, সেটিও অজানা। সান্তোস এই চুক্তিপত্রের অধীনেই বার্সার কাছে টাকা চেয়ে একটি ‘ব্যুরোফ্যাক্স’ (স্প্যানিশ পোস্ট অফিসের মাধ্যমে নিবন্ধনকৃত ফ্যাক্স) করেছে। ব্রাজিলিয়ান ক্লাবটির দাবি, ৭ বছর আগে নেইমারের চুক্তিপত্রে একটি শর্ত পূরণ করেনি বার্সা। শর্তটা ছিল, ব্রাজিলিয়ান এ তারকাকে তারা দুটি প্রস্তুতি ম্যাচ খেলাবে। ম্যাচ দুটো অনুষ্ঠিত হবে সান্তোস ও বার্সার মধ্যে।
২০১৩ সালে হুয়ান গাম্পার ট্রফিতে প্রথম প্রস্তুতি ম্যাচটি খেলে বার্সা। কিন্তু পরের প্রস্তুতি ম্যাচটি আর মাঠে গড়ায়নি। সান্তোস এখন দ্বিতীয় এই প্রস্তুতি ম্যাচ না হওয়ারই ক্ষতিপূরণ চাচ্ছে।


গত পাঁচ তারিখে জন্মদিন ছিল তাঁর। সে জন্মদিন উদযাপন করতে গিয়ে পাঁজরে চোট পেয়েছিলেন। চারটা ম্যাচ খেলতে পারেননি। সংশয় ছিল বরুসিয়া ডর্টমুন্ডের বিপক্ষে চ্যাম্পিয়নস লিগের শেষ ষোলোর প্রথম লেগের ম্যাচটা খেলা নিয়েও। সব সংশয় দূর করে মাঠে নেমেছেন নেইমার। গোলও করেছেন। তবে, ক্লাবের কথা শুনলে এই ম্যাচটাও বলে খেলা হত না তাঁর!
গত কয়েক মৌসুমের শেষ কয়েক মাসে নেইমার কোনো না কোনো চোটে পড়ে মাঠের বাইরে থাকবেন, এটা যেন একরকম নিশ্চিতই। এই চোটে পড়েই গত দুই বছর চ্যাম্পিয়নস লিগের শেষ ষোলোর একটা ম্যাচেও খেলতে পারেননি। গত মৌসুমে ম্যানচেস্টার ইউনাইটেডের কাছে নিজের দলের হতাশাজনক বিদায় দেখেছেন ডাগআউটে বসে বসে। সেদিনই বোধহয় প্রতিজ্ঞা করেছিলেন, শরীরের অবস্থা যতই খারাপ হোক না কেন, এমন গুরুত্বপূর্ণ ম্যাচে কোনোভাবেই বেঞ্চে বসে থাকবেন না। তাই এক রকম ডাক্তারদের সঙ্গে তর্ক করেই গত রাতে বরুসিয়া ডর্টমুন্ডের বিপক্ষে খেলেছেন নেইমার, ‘গত দুই বছর ধরে আমি চ্যাম্পিয়নস লিগের দ্বিতীয় রাউন্ডে খেলতে পারছি না, এই চোটের কারণেই।