নগরায়ণ, কর্মব্যস্ততাসহ নানা কারণে শহরে বিষণ্নতার হার বেশি বলে গবেষকেরা একমত, কিন্তু সাম্প্রতিক কিছু গবেষণায় জানা গেছে, নগরীর বিষাক্ত বাতাসও হতে পারে বিষণ্নতার কারণ। বাংলাদেশে দূষিত বাতাসের সঙ্গে বিষণ্নতার সম্পর্ক নিয়ে তেমন কোনো বড় মাপের গবেষণা না হলেও বিশ্বের বিভিন্ন দেশে এ নিয়ে বিস্তর গবেষণা হয়েছে। সাধারণ ধারণা আছে যে দূষিত বাতাসের কারণে শ্বাসতন্ত্রের রোগ বেশি হয়, কিন্তু দূষণের সঙ্গে মানসিক সমস্যারও সম্পর্ক রয়েছে। আন্তর্জাতিক বিজ্ঞান সাময়িকী এনভায়রনমেন্টাল হেলথ পারসপেক্টিভ–এর ডিসেম্বর সংখ্যায় প্রকাশিত ‘বায়ুদূষণের সঙ্গে বিষণ্নতা, রাগ, উদ্বেগ, খিটখিটে মেজাজ ও আত্মহত্যার সম্পর্ক’ শীর্ষক এক নিবন্ধে বিশ্বের ১৬টি দেশের ১৯৭৪ থেকে ২০১৭ সাল পর্যন্ত বায়ুদূষণ–সংক্রান্ত তথ্য–উপাত্তের সঙ্গে ১৫ থেকে ৩৯ বছর বয়সী মানুষের বিষণ্নতার সম্পর্ক তুলনা করে গবেষকেরা জানান, দূষিত বায়ুতে শ্বাস–প্রশ্বাস নেওয়া মানুষেরা অন্যদের চেয়ে ১০ শতাংশ বেশি বিষণ্নতায় ভোগে। আর তাদের মধ্যে আত্মহত্যার প্রবণতা বেশি। ঢাকা শহরে বায়ুদূষণের মাত্রা অত্যন্ত বেশি। বায়ুদূষণের দিক থেকে ঢাকা কখনো প্রথম, আবার কখনো দ্বিতীয় বা তৃতীয় স্থানের নিচে মোটেই নামছে না। আন্তর্জাতিক সংস্থা এয়ার ভিজ্যুয়ালের হিসাব অনুযায়ী, ২০১৯ সালের জানুয়ারিতে বিশ্বে সবচেয়ে দূষিত বায়ুর শহরের তালিকায় ঢাকা ছিল ১ নম্বরে। দ্বিতীয় অবস্থানে ছিল নয়াদিল্লি। আন্তর্জাতিক সংস্থা এয়ার ভিজ্যুয়ালের তথ্য অনুযায়ী ঢাকার বাতাস পৃথিবীর মধ্যে সবচেয়ে দূষিত। বাতাসের মানসূচকে (একিউআই) নভেম্বর ২০১৯–এ ঢাকার স্কোর ছিল ২৪২। এর অর্থ হলো, ঢাকায় বাতাসের মান খুবই অস্বাস্থ্যকর। এই তালিকায় ঢাকার পরেই রয়েছে যথাক্রমে ভারতের দিল্লি, পাকিস্তানের লাহোর ও মঙ্গোলিয়ার উলানবাটর শহর। নভেম্বর ২০১৯–এ একিউআই সূচকে দিল্লির স্কোর ২১১ এবং লাহোর ও উলানবাটরের স্কোর ছিল ১৯৮। কেবল ঘরের বাইরে নয়, ঘরের ভেতরের বাতাসও দূষিত হয়ে যাচ্ছে। বাইরের দূষিত বাতাসের ৪২ শতাংশ দরজা, জানালা দিয়ে ঘরে চলে আসে। এর সঙ্গে ঘরের ধুলাবালু, ময়লা-আবর্জনা, ডিটারজেন্ট, রান্না ও টয়লেট থেকেও দূষিত পদার্থ ঘরের বাতাসে যুক্ত হয়। এই ঘরে বাইরের দূষিত বাতাসের কারণে বাড়ছে বিষণ্নতা, মেজাজ হয়ে যাচ্ছে খিটখিটে আর বাড়ছে আত্মহত্যার ঝুঁকি। 
কীভাবে দূষিত বাতাস বিষণ্ন করে তোলে
যুক্তরাজ্যের কিংস কলেজ ও ইউনিভার্সিটি কলেজ অব লন্ডনের গবেষণায় বলা হয়, দূষিত বাতাসে ভারী বস্তুকণা পিএম ২ দশমিক ৫ ও পিএম ১০–এর পরিমাণ বেড়ে গেলে তা সেগুলো অন্যান্য ভারী ধাতুর সঙ্গে মিশে মানুষের শরীরে প্রবেশ করে। এগুলো বাতাসের মাধ্যমে মানুষের দেহে প্রবেশ করলে মস্তিষ্কে অক্সিজেনের সরবরাহ কমে যায়। ফলে মানুষের মস্তিষ্কের আবেগ আর চিন্তার অংশগুলো ঠিকমতো কাজ করে না। মেজাজ খিটখিটে হয়ে যায়, কোনো কাজে মনোযোগ ধরে রাখতে পারে না। অস্থিরতা সৃষ্টি হয়।