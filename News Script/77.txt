রান্নাঘরে লুকিয়ে থাকতে পারে অসংখ্য জীবাণু। এসব জীবাণুর কারণে পেটব্যথা, বমি, পাতলা পায়খানা, জ্বরসহ নানা অসুখ হতে পারে। অতএব রান্নাঘরের পরিচ্ছন্নতার ব্যাপারে একটু বেশি যত্নবান হতে হবে।
থালা–বাসন ধোয়ার মাজনি 
রান্নাঘরে ব্যবহৃত স্পঞ্জ বা মাজনি অসংখ্য রোগজীবাণুর আরামদায়ক আবাস। হাঁড়ি-পাতিল মাজার পর স্পঞ্জ বা মাজনি পানিতে ধুয়ে পরিষ্কার করলেও এর ভেতরে থেকে যায় বেশ কিছু খাদ্যকণা ও ময়লা। ভেজা, স্যাঁতসেঁতে পরিবেশে এসব মাজনিতে রোগজীবাণু বংশ বৃদ্ধি করে খুবই দ্রুত। তারপর তা চলে যায় থালা–বাসন, হাঁড়ি-পাতিল কিংবা গ্লাসে। স্পঞ্জ বা মাজনির জীবাণু সহজে দূর হয় না। তাই এগুলো প্রতি সপ্তাহেই দুই-একবার সাবান দিয়ে ভালো করে ধুয়ে এবং পানিতে ফুটিয়ে পরিষ্কার করতে হবে। আর এগুলো শুকনো রাখতে হবে সব সময়।
হাঁড়ি-পাতিল ধরার কাপড়
এসব কাপড় বা ছোট তোয়ালে সাধারণত প্রতিদিন ধোয়া হয় না। এ কারণে এগুলোও নোংরা আর আর্দ্র হয়ে যায়, যা জীবাণুর জন্য আদর্শ জায়গা। কাজেই এগুলোকেও স্পঞ্জ বা মাজনির মতো নিয়মিত পরিষ্কার ও শুকনো রাখতে হবে।
রান্নাঘরের বেসিন এবং পানির কলের হাতল
থালা-বাসন, হাঁড়ি-পাতিল ধোয়ার সময় রান্নাঘরের বেসিনে পরিত্যক্ত খাবার, খাদ্যকণা, তেল ইত্যাদি জমে। কলের হাতলেও বেশ ময়লা জমে। পরিষ্কার না করলে এগুলো থেকেও জীবাণু ছড়ায়। সুতরাং রান্নাঘরের বেসিন ও পানির কলের হাতল পরিষ্কার করতে হবে প্রতিদিন। কাজ শেষে রাতের বেলা সিংকে বা বেসিনে জীবাণুনাশক ঢেলে দিন খানিকটা। তারপর ফুটন্ত গরম পানিতে ধুয়ে নিন।
দা, বঁটি, ছুরি, চাকু, কাটিং বোর্ড
মাছ-মাংস, সবজি কাটা হয় দা-বঁটি-ছুরি-চাকু দিয়ে। অনেকে কাটিং বোর্ড ব্যবহার করেন এসব কাটাকুটিতে। কাঁচা মাছ, মাংস ও সবজি হলো জীবাণুর আধার। এসব থেকে দা, বঁটি, ছুরি, চাকু, কাটিং বোর্ডে জীবাণু ছড়ায়। কাজেই প্রতিবার কাটাকুটির পর এসব জিনিস ভালো করে সাবান দিয়ে ঘষে পরিষ্কার করতে হবে।
থালা–বাসন রাখার ঝুড়ি বা র‌্যাক
থালা–বাসন যে র‌্যাকে বা ঝুড়িতে রাখা হয়, তাতেও কিন্তু জীবাণু থাকতে পারে। কাজেই মাঝেমধ্যে এগুলোও পরিষ্কার করতে হবে।
মনে রাখবেন, নিত্যদিনের রান্নাবান্নায় ব্যবহৃত জিনিসপত্র থেকে রোগবালাই ছড়াতে পারে। কাজেই একটু সচেতন হলেই এড়ানো যায় এসব ঝুঁকি।
উৎপত্তি চীনে হলেও করোনাভাইরাসের প্রাদুর্ভাবকে বৈশ্বিক জরুরি অবস্থা হিসেবে ঘোষণা করেছে বিশ্ব স্বাস্থ্য সংস্থা। চীনে ভাইরাসটি মহামারি আকারে ছড়িয়ে পড়ছে এবং চীনের বাইরেও একজনের মৃত্যুসংবাদ আমরা পেয়েছি। স্বাভাবিকভাবেই মানুষের মনে রয়েছে তীব্র শঙ্কা। সেটা বিশ্বের সব প্রান্তেই। আর এই সুযোগ নিয়ে সামাজিক যোগাযোগমাধ্যমে ভুয়া তথ্য ছড়িয়ে দেওয়ার চেষ্টা করছে দুর্বৃত্তরা। করোনাভাইরাস মোকাবিলা করতেই একদিকে হিমশিম খাওয়ার জোগাড়, তার সঙ্গে জুটেছে ভুল তথ্যের প্রসার।