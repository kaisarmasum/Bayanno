নাম মিছিল আরিয (ছদ্মনাম)। একটি পাবলিক বিশ্ববিদ্যালয়ের আইন বিভাগের শিক্ষক। কর্মক্ষেত্রে জনপ্রিয়। ভালো ফলাফলের জন্য পাশ করার পরই তিনি চাকরি পেয়ে যান। বেকারত্ত্বের যন্ত্রণায় জ্বলতে হয়নি। কিন্তু কিছুদিন আগে অনুষ্ঠিত বাংলাদেশ জুডিসিয়াল সার্ভিসের লিখিত পরীক্ষায় তিনি অংশগ্রহণ করেন। তার বন্ধুরা এতোদিনে জুডিসিয়াল সার্ভিসে তিন ব্যাচ সিনিয়র হয়ে গেছেন। বিশ্ববিদ্যালয়ের শিক্ষকতার চাকরি ছাড়তে উদগ্রীব হওয়ার কারণ জানতে চাওয়ায় হাতাশা ভরা উত্তর দেন। তাঁর হবু স্ত্রী ও তাঁর পরিবার চায় বিচারকের সঙ্গে মেয়ের বিয়ে দিতে। বিশ্ববিদ্যালয় শিক্ষকের ভান্ডারে যথেষ্ট সালাম মজুদ থাকলেও দেহরক্ষী, আর্দালি যে শুধুই বিচারক, প্রশাসন ও পুলিশ বাহিনীতে তা কন্যার পরিবার ভালো করেই ঠাওর করতে পেরেছেন। ফলে সন্তোষজনক চাকরি করার পরও উল্লেখিত ব্যক্তি বেকারের মতো অস্থির সময় পার করছেন এবং জুডিসিয়ারি পরীক্ষায় বসেছেন। অনভিপ্রেতভাবে এবং পাগলপ্রায় হয়ে আমাদের সমাজ ও তারুণ্য ইদানীং চাকুরী বলতে কেবল ক্যাডার সার্ভিস বা সরকারি চাকুরিকেই বুঝে থাকে। যার ফলাফল অন্য পেশাজীবীদের মধ্যে হীনম্মন্যতা বৃদ্ধি, চাকুরি পাল্টানোর ঝোঁক যা প্রকৃতপক্ষে তাদের কর্মদক্ষতা হ্রাস করে ফেলছে। সমাজে চাকুরীজীবীদের মাঝে বিভাজন রেখা স্পষ্ট। এর মাঝে সরকারি চাকরি একদিকে। অন্যদিকে বেসরকারি চাকরির কথা তো আলোচনায়ই আসে না। অথচ দেশে সরকারি চাকুরিজীবীর সংখ্যা মাত্র ২১ লাখের মতো। দেশের অর্থনীতির কাঠামো ঠিক রাখা ও সেবা খাতের বড় অংশে বেসরকারি চাকুরীজীবীদের অংশগ্রহণ অভাবনীয় থাকা সত্ত্বেও তাদের অবদান সামাজিকভাবে খুব কমই স্বীকার করা হয়। ফলে অপেক্ষাকৃত বেশি মেধাবী লোকদের অনেকেই ঠেকা না হলে বেসরকারি খাতে আসতে চায় না স্রেফ সামাজিক স্বীকৃতির অভাবে।
২.
একটি বিসিএস পরীক্ষার সার্কুলার আসা থেকে চূড়ান্ত নিয়োগ হতে প্রায় ২–৩ বছর সময় লেগে যাচ্ছে। প্রতি বিসিএসে সাধারণ ক্যাডারে কমবেশি ২ হাজার জন নিয়োগ পায়। অথচ আবেদন জমা পড়ে ৩–৪ লাখের মতো (এর কমবেশিও হয়)। প্রিলিমিনারি, লিখিত, ভাইভা—এ তিন ধাপে প্রার্থী বাছাই শেষে চূড়ান্তভাবে মনোনীত হন চাকরীপ্রত্যাশীরা, যা অত্যাধিক প্রতিযোগিতাপূর্ণ। ফলে বেশিরভাগ প্রার্থী বাদ পড়ে যাদের মধ্যে অসংখ্য মেধাবী প্রার্থী থাকেন। তাই বলে কি বাদ পড়াদের ব্যর্থ বলা যায়? মেধাহীন বিবেচনা করা যায়? বাস্তবতা হলো এক সময়ের সহযোদ্ধারা কিঞ্চিৎ বেশি মেধার ফলে অথবা নিদেনপক্ষে ভাগ্যের সহায়তায় বড় পদে আসীন হন। আর বাকিরা ব্যর্থ সাব্যস্ত করে ঘৃণার আগুণে ঘি ঢালে আমাদের নির্বোধ সমাজব্যবস্থা। ফলত, তারুণ্য নিমজ্জিত হয় হতাশার অতল গহ্বরে।