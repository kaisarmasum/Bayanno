<source>jugantor</source>


মৌলভীবাজারের শ্রীমঙ্গলে ভানুগাছ সড়কে জেলা পরিষদের অপরিকল্পিত ড্রেন নির্মাণ কাজ পৌরসভার বাধার মুখে বন্ধ হয়ে গেছে।
শ্রীমঙ্গল পৌরসভা কর্তৃপক্ষ জানিয়েছে, সড়ক ও জনপদের মালিকানাধীন ও পৌরসভার তত্ত্বাবধানে এই সড়কে অপরিকল্পিতভাবে ড্রেন নির্মাণ হলে শহরের সৌন্দর্য্য বর্ধনে নেয়া মাষ্টার প্লান ক্ষতিগ্রস্থ হবে।
স্থানীয় সরকার মন্ত্রণালয়ে পাঠানো মাষ্টার প্লানে যে স্থানে জনসাধারণের চলাচলে ফুটপাথ নির্মাণের কথা সেখানে জেলা পরিষদ ড্রেন নিমাণেে উদ্যোগ নেয়। এ কারণে তারা বাধা দিয়েছেন বলে জানান।
জানা গেছে, বৃহস্পতিবার দুপুরে জেলা পরিষদ অডিটোরিয়াম ও শ্রীমঙ্গল পৌর ভবনের মাঝামাঝি ভানুগাছ সড়কে জেলা পরিষদের কয়েকজন নির্মাণ শ্রমিক ড্রেন নির্মাণ কাজ শুরু করে।
এসময় পৌরসভার সংশ্লিষ্ট প্রকৌশলী ও কাউন্সিলররা ঘটনাস্থলে উপস্থিত হয়ে কাজ বন্ধ করে দেন। পরে নির্মাণ শ্রমিকরা কাজ বন্ধ করে চলে যায়।
শ্রীমঙ্গল পৌরসভার প্রকৌশলী জহিরুল ইসলাম জানান, সড়কের পাশে পৌরসভার সচল ড্রেনেজ ব্যবস্থা রয়েছে। পৌরসভার অনুমতি ছাড়া সেখানে জেলা পরিষদের নতুন করে ড্রেন নির্মাণের সুযোগ নেই।
শ্রীমঙ্গলের বিশিষ্ট ব্যবসায়ী সরফরাজ আলী বাবুল এ ঘটনায় ক্ষুদ্ধ প্রতিক্রিয়া জানিয়ে বলেন, এটা কি মগের মূল্লুক! এটি একটি গুরুত্বপূর্ণ পর্যটন সড়ক। এখানে পৌরসভার কাঠামো ভেঙ্গে আবার নতুন করে ড্রেন নির্মাণের যৌক্তিকতা নেই। এতে শহরের যানজট আরও বেড়ে যাবে।
শ্রীমঙ্গল পৌরসভার মেয়র মহসিন মিয়া বলেন, স্থানীয় সরকার (পৌরসভা) ২০০৯ এর বিধানে স্পষ্ট করে বলা আছে- পৌরসভার অভ্যন্তরে নাগরিকদের পৌরসেবা প্রদানে অবকাঠামোগত নগর উন্নয়ন পরিকল্পনা প্রণয়ন ও বাস্তবায়ন করার দায়িত্ব একমাত্র পৌরসভার।
বিধানে এই সমস্ত বিষয়ে পৌরসভাকে দায়িত্ব প্রদান করা হয়েছে। ফলে জেলা পরিষদ কিভাবে পৌরসভাকে না জানিয়ে অবকাঠামো উন্নয়ন কাজ করে তা আমার বোধগম্য নয়। যোগাযোগ করা হলে জেলা পরিষদের সহকারী প্রকৌশলী সামসুল আলম বলেন, জেলা পরিষদের টেন্ডার মোতাবেক সেখানে একটি ড্রেন নির্মাণের কথা রয়েছে। তবে ড্রেন নির্মাণে পৌরসভা বা সওজের কোন অনুমতি নেয়া হয়নি বলে তিনি জানান।
এদিকে মৌলভীবাজার সড়ক ও জনপদের প্রধান প্রকৌশলী মো. শাহরিয়ার আলম জানান, জেলা পরিষদ থেকে সেখানে ড্রেন নির্মাণের বিষয়ে তাকে কিছু জানানো হয়নি, তাই তিনি অবগত নন। তার পরেও এ বিষয়ে তিনি খোঁজ খবর নেবেন বলে জানান।
মৌলভীবাজার জেলা পরিষদ চেয়ারম্যান বীর মুক্তিযোদ্ধা আজিজুর রহমান যুগান্তরকে জানান, শ্রীমঙ্গলে অবিস্থত জেলা পরিষদের ডাক বাংলোটি মুক্তিযুদ্ধের স্মৃতি বিজড়িত একটি ঐতিহাসিক স্থাপনা।
মুক্তিযুদ্ধ চলাকালে জেলার কন্ট্রোলরুম হিসেবে এই ডাক বাংলো ব্যবহার করা হয়েছে। এই ডাক বাংলোতে বঙ্গবন্ধু শেখ মুজিবুর রহমান, হোসেন শহীদ সোহরাওয়ার্দী, পন্ডিত জওহরলাল নেহেরু ও দেশবন্ধু চিত্তরঞ্জন বৈঠক করেছেন।