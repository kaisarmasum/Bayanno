<title>শাড়ি হস্তান্তর</title> 
 <news>নান্দনিক কারুকাজের শতাব্দীপ্রাচীন একটি বিয়ের শাড়ি পুরাকীর্তি হিসেবে জাতীয় জাদুঘরে হস্তান্তর করা হয়েছে। জাদুঘরের মহাপরিচালক প্রকাশ চন্দ্র দাসের কাছে গতকাল মঙ্গলবার শাড়িটি হস্তান্তর করেন বাংলাদেশ ব্যাংকের সাবেক ডেপুটি গর্ভনর খোন্দকার ইব্রাহিম খালেদ, তাঁর স্ত্রী সোহেলী খালেদ ও বিচারপতি খোন্দকার মূসা খালেদ। এ সময় জাদুঘরের কর্মকর্তারা উপস্থিত ছিলেন। বিয়ের শাড়িটি খোন্দকার ইব্রাহিম খালেদের মায়ের।
তৎকালীন আসাম-বেঙ্গল এডুকেশন সার্ভিসের সদস্য খোন্দকার আফছার উদ্দিন আহমেদের সঙ্গে ১৯০৩ সালে বিয়ে হয় কুমিল্লা শহরের আহছানা খাতুনের। ওই বিয়েতে বরের পক্ষ থেকে কনেকে শাড়িটি দেওয়া হয়। বিজ্ঞপ্তি।</news> 
<title>শো ক</title> 
 <news>ডা. মো. আনসার আলী
ঢাকার দোলাইর পাড় স্কুলের প্রতিষ্ঠাতা, আবুহাজী জামে মসজিদের জ্যেষ্ঠ মোতোয়াল্লী ও সমাজসেবক ডা. মো. আনসার আলী (৯২) গত সোমবার বেলা ১২টায় বার্ধক্যজনিত কারণে নিজ বাসভবনে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী ও পাঁচ ছেলে, তিন মেয়ে এবং অনেক গুণগ্রাহী রেখে গেছেন। বিজ্ঞপ্তি। আবুল কালাম চৌধুরী
ঢাকার রাউজান সমিতির সভাপতি আবুল কালাম চৌধুরী (৬৮) গত সোমবার রাত দেড়টায় স্কয়ার হাসপাতালে বার্ধক্যজনিত কারণে ইন্তেকাল করেছেন (ইন্না লিল্লাহি ওয়া ইন্না ইলাইহি রাজিউন)। তিনি স্ত্রী, তিন ছেলে, দুই মেয়েসহ অনেক গুণগ্রাহী রেখে গেছেন। চট্টগ্রাম জেলার রাউজান থানার লেলেঙ্গারা মনাগাজি গ্রামে পারিবারিক কবরস্থানে আজ বুধবার তাঁর মরদেহ দাফন করা হবে। বিজ্ঞপ্তি। নাসির উদ্দিন
ব্যবসায়ী নাসির উদ্দিনের কুলখানি আজ বুধবার চট্টগ্রামের নাসিরাবাদে নিজ বাসভবনে বাদ আসর অনুষ্ঠিত হবে। এতে তাঁর আত্মীয়স্বজন, বন্ধুবান্ধব ও শুভানুধ্যায়ীদের উপস্থিত থাকার অনুরোধ জানানো হয়েছে। চট্টগ্রামের নেসেন্ট শিপিং লাইনসের স্বত্বাধিকারী নাসির উদ্দিন গত রোববার বিকেলে ইন্তেকাল করেন। বিজ্ঞপ্তি। জাহেদা হাফিজ উদ্দিন
সাবেক শিল্পমন্ত্রী, শিল্প উপদেষ্টা, ইপিআইডিসির প্রথম চেয়ারম্যান, রাষ্ট্রদূত ও পুলিশের আইজি মরহুম এ কে এম হাফিজ উদ্দিনের স্ত্রী জাহেদা হাফিজ উদ্দিনের ২৩তম মৃত্যুবার্ষিকী আজ ১ জানুয়ারি। এ উপলক্ষে তাঁর পরিবারের পক্ষ থেকে দুস্থ ব্যক্তিদের মধ্যে খাবার বিতরণ ও দোয়া অনুষ্ঠিত হবে। এতে অংশ নিতে তাঁর আত্মীয়স্বজন ও শুভাকাঙ্ক্ষীদের প্রতি পরিবারের পক্ষ থেকে অনুরোধ জানানো হয়েছে। বিজ্ঞপ্তি।</news> 
<title>ঢাকায় পালিত হয়নি, চট্টগ্রামে হয়েছে</title> 
 <news>ঢাকার নিম্ন আদালতের বিচারকেরা স্বাভাবিকভাবেই বিচারকাজ করেছেন। বিএনপি-জামায়াতপন্থী আইনজীবীদের আদালতে কর্মবিরতি কর্মসূচি থাকলেও কাল তাঁদের মামলা পরিচালনা করতে দেখা গেছে। তবে হাইকোর্টে অবকাশকালীন ছুটি চলছে। এদিকে চট্টগ্রামে বিএনপিপন্থী আইনজীবীদের অনুরোধে এজলাস থেকে নেমে যান মুখ্য মহানগর হাকিম। এ ছাড়া এজলাসে বসেননি অন্য ১৬ জন বিচারক। সেখানে কর্মসূচি চলাকালে দুই পক্ষের আইনজীবীদের মধ্যে উত্তেজনা দেখা দেয়। দুই পক্ষ আদালত প্রাঙ্গণের সামনে পাল্টাপাল্টি বিক্ষোভ-সমাবেশ করে। অতিরিক্ত পুলিশ মোতায়েন করা হলে পরিস্থিতি শান্ত হয়।
গত রোববার ১৮-দলীয় জোটের ডাকা ‘গণতন্ত্রের অভিযাত্রা’ কর্মসূচিকে কেন্দ্র করে সুপ্রিম কোর্ট প্রাঙ্গণে অপ্রীতিকর ঘটনা ঘটে। বিএনপি-জামায়াতপন্থী আইনজীবীদের ওপর হামলা চালান সরকারি দলের নেতা-কর্মীরা। এর প্রতিবাদে সারা দেশে আদালতে কর্মবিরতির কর্মসূচি ঘোষণা করে সুপ্রিম কোর্ট আইনজীবী সমিতি।
ঢাকা আইনজীবী সমিতির সভাপতি কাজী নজিবুল্লাহ প্রথম আলোকে বলেন, ঢাকার বিশেষ জজ আদালত, মুখ্য বিচারিক হাকিম এবং মুখ্য মহানগর হাকিম আদালতগুলোতে অন্যান্য দিনের মতো স্বাভাবিকভাবেই বিচারকাজ চলেছে। আইনজীবীরাও তাঁদের কাজ করেছেন।</news>