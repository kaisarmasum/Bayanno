<name>সবার আমি ছাত্র </name>, and 
<author>সুনির্মল বসু</author>
 
আকাশ আমায় শিক্ষা দিল
 উদার হতে ভাইরে,
 কর্মী হবার মন্ত্র আমি
 বায়ুর কাছে পাই রে|
 পাহাড় শিখায় তাহার সমান
 হই যেন ভাই মৌন-মহান,
 খোলা মাঠের উপদেশে-
 দিল-খোলা হই তাই রে |
 সূর্য আমায় মন্ত্রণা দেয়
আপন তেজে জ্বলতে,
চাঁদ শিখাল হাসতে মিঠে,
 মধুর কথা বলতে|
 ইঙ্গিতে তার শিখায় সাগর-
 অন্তর হোক রত্ন-আকর;
 নদীর কাছে শিক্ষা পেলাম 
আপন বেগে চলতে|
মাটির কাছে সহিষ্ণুতা
 পেলাম আমি শিক্ষা,
 আপন কঠোর হতে
 পাষাণ দিল দীক্ষা | 
ঝরনা তাহার সহজ গানে
 গান জাগাল আমার প্রাণে,
 শ্যাম বনানী সরসতা
 আমায় দিল ভিক্ষা|
 বিশ্ব-জোড়া পাঠশালা মোর,
 সবার আমি ছাত্র,
 নানান ভাবে ভাবের নতুন জিনিস
 শিখছি দিবারাত্র;
 এই পৃথিবীর বিরাট খাতায় -
পাঠ্য যে সব পাতায় পাতায় ,
শিখছি সে-সব কৌতুহলে -
সন্দেহ নাই মাত্র |