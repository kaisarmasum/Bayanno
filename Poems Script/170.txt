<name>আমার বাড়ি </name>, and 
<author>জসীমউদ্দীন </author>

 আমার বাড়ি যাইও  ভোমর,
 বসতে দেব পিঁড়ে,
 জলপান যে করতে দেব
 শালি ধানের চিঁড়ে|
 শালি ধানের চিঁড়ে দেব ,
বিন্নি ধানের খই,
 বাড়ির গাছের কবরী কলা, 
গামছা-বাঁধা দই |
আম-কাঁঠালের বনের ধারে 
শুও আঁচল পাতি,
 গাছের শাখা দুলিয়ে বাতাস 
করব সারা রাতি|
 চাঁদমুখে তোর চাঁদের চুমো
 মাখিয়ে দেব সুখে,
 তারা ফুলের মালা গাথি ,
জড়িয়ে দেবো বুকে |
গাই দোহনের শব্দ শুনি 
জেগো সকাল বেলা,
 সারাটা দিন তোমায় লয়ে
 করব আমি খেলা|
 আমার বাড়ি ডালিম গাছে 
ডালিম ফুলের হাসি ,
কাজলা দীঘির কাজল জলে
 হাঁসগুলি যায় ভাসি |
আমার বাড়ি যাইও ভোমর,
 এই বরাবর পথ,
 মৌরি ফুলের গন্ধ শুঁকে
 থামিও তব রথ|